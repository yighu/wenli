<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十二章</title>
</head>
<body>
<div>
<h3>第二十二章</h3>
<p>1维时、约书亚召流便人、迦得人、及玛拿西半支派人、</p>
<p>2告之曰、耶和华仆摩西所命、尔悉遵守、我之所命、尔亦听从、</p>
<p>3至今日久、不离尔兄弟、且守尔上帝耶和华所命、</p>
<p>4今尔上帝耶和华践其前言、使尔兄弟得其绥安、尔可返幕、在约但东、耶和华仆摩西所赐尔为业之地、</p>
<p>5惟当谨慎、遵行耶和华仆摩西所谕尔之诫命法度、爱尔上帝耶和华、悉从其道、尽守其诫、一心一意附而事之、</p>
<p>6于是约书亚为之祝嘏、而遣之往、遂归其幕、○</p>
<p>7昔摩西在巴珊、给业于玛拿西半支派、其他半支派、约书亚给之以业于兄弟中、在约但西、遣之归幕时、为之祝嘏、</p>
<p>8谓曰、尔携资财丰裕、牲畜殷繁、金银铜铁、衣服孔多、今返尔幕、以尔所获敌财、分与兄弟、○</p>
<p>9于是流便人、迦得人、玛拿西半支派人、别以色列族、离迦南之示罗、归基列地、即循耶和华藉摩西所命、而据之业、</p>
<p>10既至迦南地、近约但之境、乃筑高坛、巍然可观、</p>
<p>11以色列闻流便人、迦得人、玛拿西半支派人、在迦南地、近约但之境、以色列人界内筑坛、</p>
<p>12以色列会众遂集于示罗、欲往攻之、</p>
<p>13遣祭司以利亚撒子非尼哈往基列地、见流便人、迦得人、玛拿西半支派人、</p>
<p>14又遣以色列各支派牧伯十人、即以色列亿兆之族长偕往、</p>
<p>15咸至基列地、见流便人、迦得人、玛拿西半支派人曰、</p>
<p>16耶和华会众云、尔今转离、不从耶和华、干犯以色列之上帝、为己筑坛、悖逆耶和华、此何罪耶、</p>
<p>17昔拜毗珥之罪、我侪以为小乎、耶和华会众缘此遘疠、至今罪未尽免、</p>
<p>18尔今又欲转离、不从耶和华乎、今日悖逆耶和华、明日彼必怒以色列会众、</p>
<p>19如尔所得之地、以为不洁、可归耶和华会幕所在之地、得业于我侪中、但除我上帝耶和华坛外、勿筑别坛、悖逆耶和华及我侪、</p>
<p>20昔谢拉裔亚干、岂非于当灭之物干罪、致怒及于以色列会众乎、是其人之罪、不独亡一人也、○</p>
<p>21流便人、迦得人、玛拿西半支派人、对以色列亿兆之族长曰、</p>
<p>22全能之上帝耶和华、全能之上帝耶和华知之、以色列人亦将知之、如我悖逆耶和华、或干犯之、愿其今日不救我、</p>
<p>23若我筑坛、转离不从耶和华、或献燔祭素祭酬恩祭于其上、愿耶和华讨之、</p>
<p>24我侪行此、乃由预防之故、有意而为、言恐日后尔裔谓我裔曰、尔与以色列之上帝耶和华何与、</p>
<p>25尔流便人、迦得人欤、耶和华既定约但为尔我之界、尔与耶和华无与、如是、尔裔必使我裔不寅畏耶和华、</p>
<p>26故曰、不如筑坛、非为献燔祭或他祭、</p>
<p>27惟在尔我间、及尔我之裔间为证、使我亦以燔祭、酬恩祭、及他祭、供事于耶和华前、免日后尔裔谓我裔曰、尔与耶和华无与、</p>
<p>28故曰、日后有人以此问我、或我后裔、则可答曰、试观我祖所筑耶和华坛之式、非为献燔祭及他祭、惟在尔我间为证而已、</p>
<p>29我今决不悖逆耶和华、转离不从之、在我上帝耶和华幕前之坛外、更筑他坛、以献燔祭素祭及他祭、○</p>
<p>30祭司非尼哈、及所偕会众之牧伯、即以色列亿兆之族长、闻流便迦得玛拿西人之言则悦、</p>
<p>31祭司以利亚撒子非尼哈、谓流便迦得玛拿西人曰、我今日知耶和华在我侪中、因尔未干罪于耶和华、援以色列人脱于耶和华手、</p>
<p>32祭司以利亚撒子非尼哈、与诸牧伯、别流便迦得人、离基列、返迦南、见以色列人而覆之、</p>
<p>33以色列人亦悦之、颂美上帝、不复言往攻流便迦得人、毁其所居之地、</p>
<p>34流便迦得人名其坛曰证、盖曰耶和华为上帝、是坛于尔我间为证也、</p>

</div>
</body>
</html>
