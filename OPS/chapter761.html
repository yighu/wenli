<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第八章</title>
</head>
<body>
<div>
<h3>第八章</h3>
<p>1耶和华谕我曰、其取大简、以人通用之文、书玛黑珥沙勒哈施罢斯、</p>
<p>2余召忠信之证、祭司乌利亚、与耶比利家子撒迦利亚记之、</p>
<p>3于是我与先知妇同室、怀妊生子、耶和华谕我曰、命名玛黑珥沙勒哈施罢斯、</p>
<p>4盖此子未识呼父呼母之先、大马色之货财、撒玛利亚所掠之物、被虏于亚述王、○</p>
<p>5耶和华复谕我曰、</p>
<p>6斯民厌弃西罗亚缓流之水、而悦利汛与利玛利之子、</p>
<p>7故主必使亚述王、及其威势、如大河之水、汹涌涨溢、出川逾岸、</p>
<p>8流入犹大、泛滥及项、以马内利欤、彼展其翼、遍于尔地、○</p>
<p>9列邦欤、任尔喧哗、终归糜烂、远人欤、尔其倾听、任尔束腰、而遭糜烂、任尔束腰、而遭糜烂、</p>
<p>10任尔共谋、终归无成、任尔发言、终必不立、因上帝偕我侪也、</p>
<p>11耶和华持我、示我勿蹈斯民之途、</p>
<p>12曰、斯民谓结盟、尔勿谓之、勿畏其所畏、勿视为可惧、</p>
<p>13当以万军之耶和华为圣、为尔所畏所惧、</p>
<p>14彼将为圣所、惟于以色列二家为踬石、为碍磐、于耶路撒冷居民为网罗、为机槛、</p>
<p>15多人因之颠仆而见折、陷于机槛而被获、○</p>
<p>16尔其束证词、缄法律、授我门人、</p>
<p>17耶和华掩面于雅各家、我仍徯而望之、</p>
<p>18我与耶和华所赐之子、为兆为征于以色列、乃由于居锡安山、万军之耶和华也、○</p>
<p>19或谓尔曰、巫觋术士、其声绵蛮微细、尔其求之、夫民岂不当求其上帝乎、讵为生者求死者哉、</p>
<p>20宜循法律与证词、若不依此而言、则不见晨光、</p>
<p>21彼必艰苦饥饿、经历斯土、饥则烦躁、咒其君王、诅其上帝、</p>
<p>22仰观于上、俯视于地、无非患难昏黑、及痛苦之幽暗、必被驱入晦冥矣、</p>

</div>
</body>
</html>
