<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第六十章</title>
</head>
<body>
<div>
<h3>第六十章</h3>
<p>1尔其兴起炫耀、盖尔光已至、耶和华之荣著于尔上矣、</p>
<p>2幽暗将蒙大地、晦冥将蔽兆民、惟耶和华必起而临尔、其荣显于尔中、</p>
<p>3诸国将即尔光、列王就尔显著之耀、</p>
<p>4尔其仰目环视、众会集而归尔、尔子来自远方、尔女藉人提抱、</p>
<p>5沧海之珍宝、列邦之货财、俱归于尔、尔见之而色怡、心动而意舒、</p>
<p>6米甸以法孤峰之驼成群、遍于尔境、示巴之众咸至、奉以黄金乳香、颂美耶和华、</p>
<p>7基达群羊、必集于尔、尼拜约之牡羊、为尔所用、献于我坛、而见悦纳、我必使我圣室获荣、</p>
<p>8如云飞集、如鸰归牖者、谁乎、</p>
<p>9岛屿必瞻望我、他施之舟先至、载尔众子、来自远方、同携金银、奉尔上帝耶和华之名、及以色列之圣者、因其荣尔也、</p>
<p>10异邦人将建尔城垣、其列王为尔供役、盖我既发怒责尔、今则施恩恤尔、</p>
<p>11尔邑门必恒辟、昼夜不闭、使人携列国之货财、引其诸王而至、</p>
<p>12凡民与国、不事尔者、其国必败、其民必亡、</p>
<p>13利巴嫩之荣、松木、杉木、黄杨、运至尔处、以饰我圣所、我必荣我立足之地、</p>
<p>14昔虐尔者、其裔必鞠躬于尔前、凡侮尔者、必俯伏于尔足下、称尔为耶和华之邑、以色列圣者之锡安、</p>
<p>15昔尔见弃被恶、无人过之、我必使尔永久高美、为万代之喜乐、</p>
<p>16将食列国之乳、为诸王所抚育、必知我耶和华、雅各之全能者、乃救尔赎尔之主也、</p>
<p>17我必以金代铜、以银代铁、以铜代木、以铁代石、定和平为尔政、立公义为尔督、</p>
<p>18尔地不复闻强暴、尔境不复见残毁、必称尔垣为拯救、尔门为赞颂、</p>
<p>19昼不藉日为光、夜不藉月照耀、耶和华为尔永久之光、尔上帝为尔之荣、</p>
<p>20尔之日不没、尔之月不亏、盖耶和华为尔永久之光、尔悲哀之日已终、</p>
<p>21尔之民俱为义人、承斯土以为恒业、我栽之、手造之、以彰我荣、</p>
<p>22今藐小者、必成千倍、今微弱者、必成强邦、届期、我耶和华必速成之、</p>

</div>
</body>
</html>
