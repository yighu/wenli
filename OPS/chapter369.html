<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十八章</title>
</head>
<body>
<div>
<h3>第十八章</h3>
<p>1大卫核其所偕之民、立千夫长、百夫长以率之、</p>
<p>2大卫遣民出战、分之为三、以一委约押、以一委洗鲁雅子、约押弟亚比筛、以一委迦特人以太、王曰、我亦必与尔偕往、</p>
<p>3民曰、尔不可往、如我逃遁、敌不以我为意、死亡者半、敌亦不以为意、惟尔一人、可当我万、尔自城助我尤善、</p>
<p>4王曰、尔所视为善者、我必行之、王乃立于门侧、民众或百或千、分队而出、</p>
<p>5王命约押亚比筛以太曰、尔缘我故、宽待少者押沙龙、王为押沙龙嘱诸将、民悉闻之、</p>
<p>6于是民出至田、以迎以色列众、战于以法莲林、</p>
<p>7以色列众败于大卫仆从之前、是日被戮者众、计有二万、</p>
<p>8因其战鬬四方散布、死于林者、较死于刃者尤多、</p>
<p>9押沙龙偶与大卫之仆相遇、乘骡过于大橡繁枝之下、其首为树所絓、悬于空际、骡逸而去、</p>
<p>10或见之、告约押曰、我见押沙龙悬于橡树、</p>
<p>11约押曰、尔既见之、何不击之陨地、若然、我以十金与绅予尔、</p>
<p>12曰、虽获千金、我不伸手击王之子、我侪闻王嘱尔、与亚比筛以太曰、慎勿加害少者押沙龙、</p>
<p>13如我妄害其命、无事隐于王、而尔亦必敌我、</p>
<p>14约押曰、我不可与尔迟延、遂执三戈而往、时、押沙龙悬于橡树、气犹未绝、则刺其胸、</p>
<p>15为约押执兵之少者十人、环攻押沙龙而毙之、</p>
<p>16约押吹角止众、民乃旋返、不追以色列族、</p>
<p>17掷押沙龙尸于林中巨阱、垒石其上、成为大阜、以色列众遁归己幕、</p>
<p>18押沙龙存时、尝曰、我无遗子、以传我名、故在王谷建柱、称以己名、至于今日、称为押沙龙碑、○</p>
<p>19撒督子亚希玛斯曰、请容我趋、以耶和华伸冤之音信报王、</p>
<p>20约押曰、今日勿报音信、他日可也、王子既死、今日不可报音信也、</p>
<p>21约押谓古示人曰、尔往、以所见者告王、古示人跪拜约押而趋、</p>
<p>22撒督子亚希玛斯复请曰、无论如何、容我随古示人后、约押曰、我子欤、尔报音信、必不获赏、疾趋何为、</p>
<p>23曰、无论如何、我必趋之、曰、趋哉、亚希玛斯乃趋、道经平原、越古示人、○</p>
<p>24大卫坐城两门之间、守望者登楼巅、举目望见一人独趋、</p>
<p>25呼而告王、王曰、若惟一人来、必报音信、其人趋而渐近、</p>
<p>26守望者又见一人趋、告阍者曰、又有一人独趋、王曰、彼亦报音信者也、</p>
<p>27守望者曰、我视在前者、其趋之势、如撒督子亚希玛斯然、王曰、彼善人也、必报嘉音、</p>
<p>28亚希玛斯至、呼王曰安、伏地而拜、曰、尔之上帝耶和华、宜颂美焉、以举手攻我主我王者付与矣、</p>
<p>29王曰、少者押沙龙安否、亚希玛斯曰、约押遣王之仆时、我见众大喧哗、不知何故、</p>
<p>30王曰、且退、侍于侧、乃退而立、</p>
<p>31古示人至、曰、有音信报于我主我王、今日耶和华已伸尔冤于凡攻尔者、</p>
<p>32王曰、少者押沙龙安否、古示人曰、愿我主我王之敌、及凡起而害尔者、咸如彼少者、</p>
<p>33王恸甚、登门楼而哭、且行且言曰、我子押沙龙、我子、我子押沙龙、我愿代尔死、押沙龙我子、我子、</p>

</div>
</body>
</html>
