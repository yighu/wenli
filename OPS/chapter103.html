<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三十七章</title>
</head>
<body>
<div>
<h3>第三十七章</h3>
<p>1雅各居迦南、即父所旅之地、</p>
<p>2其略如左、孺子约瑟、年十有七、偕兄牧羊、与父妾辟拉悉帕诸子为侣、以其过告父、</p>
<p>3以色列之生约瑟也、年已迈矣、故爱之逾于诸子、为制彩衣、</p>
<p>4诸兄见父爱约瑟逾于己、遂憾之、不能语以善言、○</p>
<p>5约瑟得梦、述于诸兄、诸兄憾之愈甚、</p>
<p>6约瑟曰、我所梦者、请听之、</p>
<p>7吾侪于田束禾、我所束者起而立、尔所束者环而拜、</p>
<p>8诸兄曰、尔果将君我乎、抑辖我乎、故因其梦与言、而益憾之、</p>
<p>9约瑟复梦、告诸兄曰、我梦得其二矣、有日月十一星、皆拜我、</p>
<p>10约瑟告父兄时、父叱之曰、尔所梦者何耶、我与汝母汝兄、果将俯伏拜尔乎、</p>
<p>11诸兄嫉之、惟父志其言、○</p>
<p>12诸兄往示剑、牧父群羊、</p>
<p>13以色列语约瑟曰、来、尔兄非牧于示剑乎、吾将遣尔诣之、曰、我在斯、</p>
<p>14曰、往观诸兄、及群羊安否、而返告我、遂由希伯仑谷遣之、乃往示剑、</p>
<p>15踯躅田间、或遇之曰、尔何求耶、</p>
<p>16曰、求我兄、彼牧羊何所、请告我、</p>
<p>17曰、已去此矣、我闻其言、将往多坍、约瑟追之、见于多坍、○</p>
<p>18约瑟未至、诸兄遥见、共谋杀之、</p>
<p>19相语曰、作梦者来矣、</p>
<p>20莫若杀之、掷于井、谓为恶兽所食、观其梦有何征验、</p>
<p>21流便闻之、欲救约瑟曰、勿戕其命、</p>
<p>22又曰、勿流其血、勿著以手、旷野有井、投之于中可也、盖欲援之、归诸其父、</p>
<p>23约瑟至、诸兄褫其彩衣、</p>
<p>24执而投诸眢井、○</p>
<p>25诸兄坐而食饼、望见以实玛利人、联队自基列来、以群驼负香料乳香没药、欲下埃及、</p>
<p>26犹大谓兄弟曰、杀弟而匿其血、何益之有、</p>
<p>27彼乃我弟、我之骨肉、毋著以手、莫若鬻于以实玛利人、兄弟从之、</p>
<p>28以实玛利人乃米甸贾、适经其处、诸兄乃援约瑟出井、鬻之、获金二十、以实玛利人挈约瑟往埃及、○</p>
<p>29流便至井、窥约瑟不在、遂裂己衣、</p>
<p>30返见诸弟曰、孺子不在、我将焉往、</p>
<p>31昆弟宰牡山羊、濡约瑟衣于血、</p>
<p>32遣人携之诣父曰、我侪得此、试观为尔子之衣否、</p>
<p>33雅各识之、曰、是吾子之衣也、彼为恶兽所食、约瑟破裂无疑矣、</p>
<p>34遂裂己衣、腰束以麻、伤悼日久、</p>
<p>35子女群来相慰、父不受慰、曰、我必悲哀至于阴府、就子乃已、父之痛子如此、</p>
<p>36米甸贾携约瑟至埃及、鬻与法老臣侍卫长波提乏、</p>

</div>
</body>
</html>
