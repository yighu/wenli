<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第七章</title>
</head>
<body>
<div>
<h3>第七章</h3>
<p>1令名愈于宝膏、死日愈于生日、</p>
<p>2入居丧之家、愈于入筵宴之家、盖死为众人之终、生者必心藏之、</p>
<p>3忧戚愈于嬉笑、盖面有忧、致心正焉、</p>
<p>4智者心在居丧之家、愚者心在欢乐之家、</p>
<p>5聆智者之谴责、愈于听愚者之讴歌、</p>
<p>6愚者之笑、犹釜底焚荆棘之声、斯亦虚空、</p>
<p>7智者勒索、则成为愚、贿赂败人明哲、</p>
<p>8事之终愈于事之始、心忍愈于心骄、</p>
<p>9心勿遽怒、盖怒乃愚者所怀、</p>
<p>10勿谓今不如古何耶、询此、乃不智也、</p>
<p>11智之美同于业、有益于凡睹日光者、</p>
<p>12智为护庇、金钱亦然、惟智能保人之生命、其益尤著、</p>
<p>13当考上帝之作为、彼所曲者、孰能直之、</p>
<p>14亨通之日宜喜乐、患难之日宜思维、上帝使二者互至、俾人不得料其后、○</p>
<p>15有义人行义而陨没、有恶人行恶而长久、我于虚空之日、皆见之矣、</p>
<p>16勿过于义、勿过于智、何为自取败亡耶、</p>
<p>17勿作极恶、勿为愚昧、何为未及期而死耶、</p>
<p>18有事可为、持此为美、彼亦勿舍、寅畏上帝者、必脱于诸难、○</p>
<p>19智慧使哲人有能、愈于邑中十有司、</p>
<p>20义者恒行善、而绝未干罪、世无其人、</p>
<p>21人所言者、勿悉听之、免闻尔仆之诅、</p>
<p>22盖尔屡诅人、尔心自知之、○</p>
<p>23凡此诸事、我尝以智验之、自谓我将得智、惟智远我、</p>
<p>24凡所有者、其理玄远深邃、孰能测之、</p>
<p>25我转而决志究察智慧、与万事之原由、欲知恶之为愚、愚之为妄、</p>
<p>26察知有妇、心为罟擭、手为绳索、较死尤苦、上帝所悦者、得以避之、惟罪人为其所陷、</p>
<p>27传道者曰、我既一一察之、究其理之所以、则有得焉、</p>
<p>28我心所求、犹未遇者、千男之中、我得其一、众女之中、不得其一、</p>
<p>29我察而知、上帝造人、本为正直、而人所谋、机巧百出、</p>

</div>
</body>
</html>
