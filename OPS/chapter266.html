<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十九章</title>
</head>
<body>
<div>
<h3>第二十九章</h3>
<p>1耶和华在何烈、与以色列人立约、此外又在摩押、谕摩西与以色列人立约、其言如左、</p>
<p>2摩西召以色列众、告之曰、昔尔目击耶和华在埃及、行于法老与臣、及其全地之事、</p>
<p>3即大试链、与异迹奇事、尔所见者、</p>
<p>4惟至今日、耶和华未尝赐尔心能明、目能见、耳能听、</p>
<p>5我导尔于野、历四十年、尔衣在身而不敝、尔履在足而不坏、</p>
<p>6饼则未食、清酒醇醪未饮、使尔知耶和华乃尔之上帝、</p>
<p>7尔曹至此地、希实本王西宏、巴珊王噩、出与我战、而我击之、</p>
<p>8据有其地、给于流便迦得二支派、及玛拿西支派之半、以为恒业、</p>
<p>9故当遵行此约之言、使凡所为、无不亨通、○</p>
<p>10今尔有众、牧伯、族长、长老、有司、以色列诸丁男、</p>
<p>11尔之子女妻室、营中宾旅、自采薪者、及汲水者、俱立于尔上帝耶和华前、</p>
<p>12使尔与于尔上帝耶和华之约与誓、即其今日与尔所立者、</p>
<p>13彼以尔为己民、己为尔之上帝、践其前言、循其与尔列祖亚伯拉罕以撒雅各所誓者、</p>
<p>14此约与誓、我不第与尔曹立也、</p>
<p>15凡今日于我上帝耶和华前、与我同在、及不同在者、亦与立之、</p>
<p>16昔我侪居埃及、暨经历诸邦、尔所知也、</p>
<p>17其中所可憎者、木石金银偶像、尔亦见之、</p>
<p>18此约之立、以免尔中男女、宗族支派、今日中心违弃我上帝耶和华、往事斯族之神、致有荼毒之根、生于尔中、</p>
<p>19闻此诅言、犹中心自慰曰、我虽刚愎自用、渴时痛饮、亦可获安、</p>
<p>20若此者、耶和华必不赦宥、其怒与忌、如烟之出、必攻斯人、以书所载之诅、加乎其身、涂其名于天下、</p>
<p>21在以色列诸支派中、耶和华必区别之、循律书所载约中之诅言、加以祸害、</p>
<p>22尔后世子孙、及彼远人、见此地之灾、暨耶和华所降之疾、</p>
<p>23又见硫磺与盐、火焚遍地、不种不产、不生草莱、如所多玛、蛾摩拉、押玛、洗扁、为耶和华忿怒所倾覆者、</p>
<p>24列邦人皆问曰、耶和华何为行此于斯土、其怒若是之烈、果何故乎、</p>
<p>25人将对曰、其祖之上帝耶和华、导之出埃及时、与之立约、而彼背之、</p>
<p>26奉事崇拜他神、素所未识、耶和华亦未尝听其服从者、</p>
<p>27故耶和华震怒斯土、以书所载之诅加之、</p>
<p>28耶和华以气愤、忿怒恚恨、拔之斯土、投于异邦、有如今日、</p>
<p>29隐微之事、属我上帝耶和华、惟明显之事、永属于我、爰及子孙、俾守此律之言、</p>

</div>
</body>
</html>
