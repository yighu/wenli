<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第五章</title>
</head>
<body>
<div>
<h3>第五章</h3>
<p>1我复举目、见一飞卷、</p>
<p>2彼谓我曰、尔所见维何、我曰、见一飞卷、长二十肘、广十肘、</p>
<p>3彼曰、此乃咒诅、遍行斯土、凡盗窃者、必按卷此面之文而见绝、凡妄誓者、必按卷彼面之文而见绝、</p>
<p>4万军之耶和华曰、我出此卷、使入盗贼之室、与指我名而妄誓者之室、恒处其中、而毁灭之、爰及木石、○</p>
<p>5与我言之使出而谓我曰、尔其举目、见所出者维何、</p>
<p>6我曰、此维何、曰、所出者伊法也、又曰、是乃恶人在斯土之状也、</p>
<p>7我则见一铅片被举、其式维圆、伊法中有妇坐焉、</p>
<p>8彼曰、此乃邪恶、遂投妇于伊法中、置铅片于其口、</p>
<p>9我复举目、见二妇出、有翼若鹳、振翮有风、举伊法悬于天地之间、</p>
<p>10我谓与我言之使曰、彼携伊法何适、</p>
<p>11曰、适示拿地、为妇建室、既备、则置之于其所、</p>

</div>
</body>
</html>
