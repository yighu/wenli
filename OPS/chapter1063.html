<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第九章</title>
</head>
<body>
<div>
<h3>第九章</h3>
<p>1耶稣行时、见有生而瞽者、</p>
<p>2门徒问曰、夫子、斯人生而瞽、谁获罪欤、斯人乎、抑其父母乎、</p>
<p>3耶稣曰、非斯人获罪、亦非其父母、惟于彼以显上帝作为耳、</p>
<p>4时尚昼、我侪必行遣我者之行、夜至、则无人能行矣、</p>
<p>5我在世、乃世之光、</p>
<p>6言竟、则唾于地、以唾和泥、涂瞽者之目、</p>
<p>7谓之曰、往洗于西罗亚池、西罗亚译即奉遣也、其人往洗之、得见而反、</p>
<p>8邻人与素见其为乞者曰、此非坐而乞者乎、</p>
<p>9或曰、然、或曰、否、似之耳、其人曰、我是也、</p>
<p>10众曰、尔目何以启、</p>
<p>11曰、有耶稣者、和泥涂我目、令我洗于西罗亚池、我往洗之、即明矣、</p>
<p>12众曰、其人安在、曰、不知也、○</p>
<p>13众引素瞽者诣法利赛人、</p>
<p>14耶稣和泥启其目之日、乃安息日也、</p>
<p>15法利赛人亦问其何以得明、对曰、彼置泥于我目、我洗而明也、</p>
<p>16法利赛人有曰、斯人不守安息日、非由上帝也、或曰、罪人何能行如是异迹乎、众遂分党、</p>
<p>17复谓瞽者曰、彼既启尔目、尔谓其为何如人、曰、先知也、</p>
<p>18犹太人不信其素为瞽而复明、遂呼其父母、</p>
<p>19问曰、此乃尔子、尔言生而瞽者乎、今何以得见耶、</p>
<p>20其父母曰、彼为我子、生而瞽者、我所知也、</p>
<p>21但今何以得见、我则不知、谁启其目、我亦不知、彼长矣、可问之、将自言也、</p>
<p>22父母言此、惧犹太人也、因犹太人约定、有认耶稣为基督者、必出之于会堂、</p>
<p>23故其父母曰、彼长矣、可问之、</p>
<p>24其曹又呼素瞽者曰、尔宜归荣上帝、我知斯人乃罪人也、</p>
<p>25曰、其为罪人与否、我不知也、惟知一事、即我昔瞽今见耳、</p>
<p>26众问之曰、彼于尔何为、如何启尔目、</p>
<p>27曰、我已告尔、尔弗听、何复欲听之、尔亦欲为其徒乎、</p>
<p>28众诟之曰、尔乃其徒、我侪摩西徒也、</p>
<p>29上帝谕摩西、我侪知之、但不知斯人奚自、</p>
<p>30曰、斯亦奇矣、彼启我目、而尔不知其奚自耶、</p>
<p>31我知上帝不听罪人、惟崇拜上帝而行其旨者、乃听之、</p>
<p>32伊古以来、未闻有启生而瞽者之目也、</p>
<p>33斯人若非由上帝、则无能为也、</p>
<p>34众曰、尔通体生于罪中、反教我乎、遂逐之、○</p>
<p>35耶稣闻其见逐、遇之、曰、尔信上帝子乎、</p>
<p>36曰、主、彼为谁、俾我信之、</p>
<p>37耶稣曰、尔已见之、与尔言者是也、</p>
<p>38曰、主、我信矣、遂拜之、</p>
<p>39耶稣曰、我为鞫入世、使不见者得见、而见者反瞽也、</p>
<p>40同在之法利赛人问之曰、我侪亦瞽乎、</p>
<p>41耶稣曰、尔若瞽、则无罪、今云我见、尔罪尚在焉、</p>

</div>
</body>
</html>
