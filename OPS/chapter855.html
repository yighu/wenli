<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三十六章</title>
</head>
<body>
<div>
<h3>第三十六章</h3>
<p>1犹大王约西亚子约雅敬四年、耶和华谕耶利米曰、</p>
<p>2尔取一卷、以我自约西亚时、迄于今日、责以色列犹大、及诸国、所谕尔之言、书于其上、</p>
<p>3庶犹大家得闻我所欲降之灾、则各转离恶途、致我赦其愆尤罪戾、</p>
<p>4耶利米遂召尼利亚子巴录至、巴录以耶利米口传耶和华所谕之言、书之于卷、</p>
<p>5耶利米命巴录曰、我被幽禁、不能诣耶和华室、</p>
<p>6尔往、以我口所传、尔所书于卷之耶和华言、在耶和华室、于禁食之期诵之、俾民闻之、亦使自犹大诸邑而来之人闻之、</p>
<p>7庶斯民在耶和华前祈祷、各转离其恶途、盖耶和华所言加于斯民之忿怒甚大也、</p>
<p>8尼利亚子巴录、循先知耶利米所命、在耶和华室、诵卷中耶和华之言、○</p>
<p>9犹大王约西亚子约雅敬五年九月、耶路撒冷居民、及自犹大诸邑、至耶路撒冷之众、宣告禁食于耶和华前、</p>
<p>10巴录在耶和华室、上院新门之场、沙番子缮写基玛利雅之屋、诵卷中耶利米之言、俾众闻之、</p>
<p>11沙番孙、基玛利雅子米该亚、既闻卷中耶和华之言、</p>
<p>12则诣王宫、入缮写之屋、见诸牧伯、即缮写以利沙玛、示玛雅子第莱雅、亚革波子以利拿单、沙番子基玛利雅、哈拿尼雅子西底家、所有牧伯、咸坐于彼、</p>
<p>13米该亚以在巴录诵卷时、所闻之言、悉告之、</p>
<p>14诸牧伯遣古示曾孙、示利米雅孙、尼探雅子犹底、诣巴录曰、携尔所诵、俾民听闻之卷而至、尼利亚子巴录、遂携卷而至、</p>
<p>15众语之曰、坐而诵之、俾我闻焉、巴录诵之使闻、</p>
<p>16众闻斯言、则惧、转而相视、语巴录曰、我必以斯言告王、</p>
<p>17又问巴录曰、尔若何由其口而书此言、请以告我、</p>
<p>18巴录曰、彼以口述于我、我以墨书于卷也、</p>
<p>19牧伯谓巴录曰、尔与耶利米宜往匿、毋令人知尔所在、</p>
<p>20牧伯藏其卷于缮写以利沙玛之屋、入院见王、悉述斯言、使王听之、</p>
<p>21王遣犹底往取其卷、遂自缮写以利沙玛屋、取之而至、诵之、使王及侍侧之牧伯闻之、</p>
<p>22时维九月、王坐御寒之室、有炉爇于其前、</p>
<p>23犹底诵竟三四篇、王以书刀割之、投诸炉火、迨卷尽焚、</p>
<p>24王及臣仆虽闻斯言、不畏惧、不裂衣、</p>
<p>25且以利拿单、第莱雅、基玛利雅求王、勿焚其卷、而王弗听、</p>
<p>26王命王子耶拉篾、与亚斯列子西莱亚、亚伯叠子示利米雅、执缮写巴录、及先知耶利米、然耶和华匿之、○</p>
<p>27王既焚卷、上有巴录由耶利米口所书之言、耶和华谕耶利米曰、</p>
<p>28复取一卷、以犹大王约雅敬所焚前卷之言、书于其上、</p>
<p>29且论犹大王约雅敬曰、耶和华云、尔焚其卷曰、汝奚录于上云、巴比伦王必至、毁灭斯土、使其人畜俱泯、</p>
<p>30故耶和华论犹大王约雅敬曰、彼必无人坐大卫之位、其尸被掷于外、昼受暑、夜经霜、</p>
<p>31我必因其罪愆罚之、与其子孙臣仆、降所言之灾于彼、及耶路撒冷居民、犹大之众、而彼不听、</p>
<p>32耶利米复取一卷、畀尼利亚子缮写巴录、彼由耶利米口、以犹大王约雅敬所焚前卷之言、书于其上、又增多词、其义相同、</p>

</div>
</body>
</html>
