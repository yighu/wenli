<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三十五章</title>
</head>
<body>
<div>
<h3>第三十五章</h3>
<p>1当犹大王约西亚子约雅敬时、耶和华谕耶利米曰、</p>
<p>2往利甲家与之言、导之诣耶和华室、入屋饮之以酒、</p>
<p>3我遂携哈巴洗尼雅孙、雅利米雅子雅撒尼亚、及其昆弟诸子、暨利甲全家、</p>
<p>4导至耶和华室、入上帝仆伊基大利子哈难诸子之屋、其屋邻于牧伯之屋、在沙龙子阍人玛西雅屋之上、</p>
<p>5我取爵与杯盈以酒、置利甲人前、语之曰、饮酒、</p>
<p>6彼曰、我侪不饮酒、缘我祖利甲子约拿达命我曰、尔及子孙、永勿饮酒、</p>
<p>7勿建室、勿播种、勿植葡萄园、亦勿有之、毕生居幕、则延年于羇旅之地、</p>
<p>8我祖利甲子约拿达所嘱者、我悉遵之、我与妻室子女、毕生不饮酒、</p>
<p>9亦不建室以居、无葡萄园、田畴谷种、</p>
<p>10惟居于幕、悉遵我祖约拿达所命而行、</p>
<p>11巴比伦王尼布甲尼撒入境时、我侪因惧迦勒底人、及亚兰军旅、则曰、其上耶路撒冷、故我侪居于此、○</p>
<p>12耶和华谕耶利米曰、</p>
<p>13万军之耶和华、以色列之上帝曰、往告犹大人、暨耶路撒冷居民曰、耶和华云、尔不受教、不听我言乎、</p>
<p>14利甲子约拿达命其子孙勿饮酒之言、彼众遵之、迄今听从祖命、而不饮酒、惟我虽夙兴而训尔、尔不我听、</p>
<p>15我亦遣我仆诸先知、夙兴而遣之曰、尔各转离恶途、改正其行、不从他神而服事之、则得居于我所锡尔、及尔列祖之地、惟尔不侧耳以听、不从我言、</p>
<p>16利甲子约拿达子孙、遵其先人所命、乃斯民不听从我、</p>
<p>17故万军之上帝耶和华、以色列之上帝曰、我必降所言之灾于犹大人、及耶路撒冷居民、以我谕之而彼不听、召之而彼不应也、</p>
<p>18耶利米语利甲家曰、万军之耶和华、以色列之上帝云、因尔从尔祖约拿达之命、守其诸诫、行其所谕、</p>
<p>19故利甲子约拿达、必永不乏人、侍于我前、万军之耶和华、以色列之上帝言之矣、</p>

</div>
</body>
</html>
