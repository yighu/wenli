<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三章</title>
</head>
<body>
<div>
<h3>第三章</h3>
<p>1我曰、雅各之首领、以色列家之有司欤、尔其听之、公义非尔所当知乎、</p>
<p>2惟尔恶善好恶、剥人之肤、剔肉于骨、</p>
<p>3食我民之肉、剥其肤、折其骨、切之成块、若为釜而备、若鼎中之肉、</p>
<p>4至时、彼将吁耶和华、而不之应、必因其所为之恶、掩面弗顾、</p>
<p>5论及诱惑我民之先知、彼牙齿有所嚼、则呼曰平康、若不以物实其口、则备战以攻之、耶和华曰、</p>
<p>6尔将遇昏夜、不见异象、遘晦冥、不得卜筮、日必没于先知之上、昼变为暗、</p>
<p>7先见抱愧、卜者怀惭、皆掩其唇、因无有上帝之应也、</p>
<p>8惟我感于耶和华之神、充力与义与能、以示雅各之愆尤、以色列之罪戾、</p>
<p>9雅各家之首领、以色列家之有司欤、尔其听之、尔曹恶公义、枉正直、</p>
<p>10以血建锡安、以恶建耶路撒冷、</p>
<p>11首领为贿而行鞫、祭司为利而训诲、先知为金而占卜、犹恃耶和华曰耶和华非在我中乎、灾祸必不临我、</p>
<p>12以尔之故、锡安必被耕、有若田畴、耶路撒冷为墟、圣室之山、犹林中之崇邱、</p>

</div>
</body>
</html>
