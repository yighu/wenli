<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十七篇</title>
</head>
<body>
<div>
<h3>第十七篇</h3>
<p>大卫之祷词○</p>
<p>1耶和华欤、公义之词、尔其听之、垂顾我呼吁兮、我之祈祷、口无虚伪、尚其倾听兮、</p>
<p>2愿我之谳、自尔前而宣之、尔目鉴察正直兮、</p>
<p>3尔验我心、深夜临格兮、尔既试我而无所得、我则立志、必无口过兮、</p>
<p>4至于人事、我遵尔言、以自戒慎、不循强暴之轨兮、</p>
<p>5步履遵尔之道、我足未尝颠踬兮、</p>
<p>6上帝欤、我曾呼吁、尔必俞允、求尔倾听我言兮、</p>
<p>7显尔殊恩、凡托庇于尔者、尔以右手援于其敌兮、</p>
<p>8护我如眸子、覆我于翼下、</p>
<p>9俾脱暴虐我之恶人、环攻我之恶敌兮、</p>
<p>10其心蔽塞、厥口矜夸、</p>
<p>11我举步履、彼则环围、注目仆我于地兮、</p>
<p>12其势如狮、欲噬所攫、如稚狮潜伏兮、</p>
<p>13耶和华欤、起而抵御之、颠仆之、以尔之刃、拯我于恶人兮、</p>
<p>14耶和华欤、以手援我、脱于斯世之人、其业乃在今生兮、尔以财货充其怀、子孙遂其欲、余业遗于后嗣兮、</p>
<p>15若我、则必以义见尔面、寤时睹尔容、心愿满足兮、</p>

</div>
</body>
</html>
