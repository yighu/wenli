<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十三章</title>
</head>
<body>
<div>
<h3>第十三章</h3>
<p>1耶罗波安王十八年、亚比雅即位、为犹大王、</p>
<p>2在耶路撒冷为王三年、其母名米该亚、基比亚人乌列女也、亚比雅与耶罗波安战、</p>
<p>3亚比雅率所简英勇之战士四十万、耶罗波安率所简壮健之勇士八十万、列陈逆之、</p>
<p>4亚比雅立于以法莲山地之洗玛脸冈、曰、耶罗波安及以色列众、其听我言、</p>
<p>5以色列之上帝耶和华曾立盐约、以以色列国永赐大卫、及其子孙、尔岂不知乎、</p>
<p>6乃大卫子所罗门之仆、尼八子耶罗波安、起而叛其主、</p>
<p>7无赖之匪徒纠集从之、恃强以攻所罗门子罗波安、时罗波安冲弱、不能御之、</p>
<p>8今尔有意敌大卫子孙所治耶和华之国、尔之人数甚多、且有耶罗波安为尔所制金犊、以为神者偕尔、</p>
<p>9尔曹非逐耶和华之祭司、亚伦后裔、及利未人、为己立祭司、循异邦之例乎、凡人携牡犊一、牡羊七而来、自为区别、则可为祭司、以奉虚无之神、</p>
<p>10至于我侪、耶和华为我上帝、我未弃之、亦有奉事耶和华之祭司、亚伦子孙、及利未人、供其役事、</p>
<p>11每朝夕献燔祭芳品、奉于耶和华、列陈设饼于精金之几、有金灯台与盏、每夕燃之、盖我侪守我上帝耶和华之命、惟尔曹弃之、</p>
<p>12上帝偕我、为我首领、其祭司吹角、向尔发声示警、以色列人欤、勿与尔列祖之上帝耶和华战、盖尔必不利达也、</p>
<p>13耶罗波安设伏于犹大人后、于是以色列人在前、伏兵在后、</p>
<p>14犹大人回顾、见其前后列陈、则吁耶和华、祭司吹角、</p>
<p>15犹大人号呼、是时上帝击耶罗波安及以色列众、于亚比雅暨犹大人前、</p>
<p>16以色列人遁、上帝付之犹大人手、</p>
<p>17亚比雅与其民大行杀戮、以色列之选兵、陨没者五十万、</p>
<p>18是时以色列人降服、犹大人获胜、因赖其列祖之上帝耶和华也、</p>
<p>19亚比雅追袭耶罗波安、夺取数邑、即伯特利与其乡里、耶沙拿与其乡里、以法拉音与其乡里、</p>
<p>20亚比雅存日、耶罗波安不复振兴、耶和华击之而死、</p>
<p>21惟亚比雅日强、娶后妃十四、生子二十二、女十六、</p>
<p>22亚比雅其余事迹、及其言行、皆载于先知易多传、</p>

</div>
</body>
</html>
