<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十三章</title>
</head>
<body>
<div>
<h3>第二十三章</h3>
<p>1与官长同筵、当注意在尔前者为谁、</p>
<p>2尔若饕餮、宜置刃于尔喉、</p>
<p>3勿贪其珍馐、乃属欺诳、</p>
<p>4勿苦求富饶、勿自恃己智、</p>
<p>5岂可注目虚无、盖货财诚生羽翼、如鹰飞戾天、</p>
<p>6勿食眈眈者之饼、勿贪其珍馐、</p>
<p>7其心若何、为人亦若何、虽曰式食式饮、而心不在尔、</p>
<p>8则尔所食少许、必复哇之、所致美词、归虚费矣、</p>
<p>9勿与蠢人语、彼必蔑尔智言、</p>
<p>10昔时之田界勿徙、孤儿之田亩勿侵、</p>
<p>11盖其赎者有能力、必对尔而伸其冤、</p>
<p>12留心于训诲、侧耳于智言、</p>
<p>13童稚勿缺惩责、以杖扑之、不至死亡、</p>
<p>14当扑之以杖、以救其魂、不入阴府、</p>
<p>15我子、尔心若慧、我心则喜、</p>
<p>16尔口言正、我衷则悦、</p>
<p>17尔心勿妒罪人、惟终日寅畏耶和华、</p>
<p>18必有果报、不绝尔望、</p>
<p>19我子听之、而为智人、导尔心于正路、</p>
<p>20耽酒嗜炙之人、勿与同处、</p>
<p>21沉湎饕餮者、必致贫穷、好寝使人衣敝、</p>
<p>22当听生尔之父、勿轻年迈之母、</p>
<p>23宜购真理、智慧训诲明哲、而勿鬻之、</p>
<p>24义人之父、必甚喜乐、生子而智、因之欢欣、</p>
<p>25当使尔父欢欣、生尔之母喜乐、</p>
<p>26我子、归心于我、注目我道、</p>
<p>27妓女乃深坑、外妇为狭阱、</p>
<p>28伏藏如盗、增奸邪于人间、</p>
<p>29孰咨嗟、孰叹息、孰有争、孰有怨、孰无故受伤、孰二目红赤乎、</p>
<p>30即流连于酒、寻求调和之酒者是也、</p>
<p>31勿视酒之红色、闪烁于杯、下咽畅适、</p>
<p>32终必如蛇之噬、如虺之啮、</p>
<p>33以致尔目见怪异、尔心发乖张、</p>
<p>34如寝于海中、如卧于桅顶、</p>
<p>35乃曰、击我而我无伤、扑我而我不觉、何时而醒、仍复索饮、</p>

</div>
</body>
</html>
