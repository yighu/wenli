<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十三章</title>
</head>
<body>
<div>
<h3>第二十三章</h3>
<p>1巴兰谓巴勒曰、尔于此筑坛七、备牡牛七、牡绵羊七、</p>
<p>2巴勒遵言而行、二人在各坛、献牛一羊一、</p>
<p>3巴兰谓巴勒曰、汝立于燔祭侧、我且前往、庶几耶和华临我、其所示者、我必告尔、遂陟童山、</p>
<p>4上帝临巴兰、巴兰曰、我备七坛、各献牛一羊一、</p>
<p>5耶和华以言授巴兰曰、返见巴勒、以此言告之、</p>
<p>6巴兰返、见巴勒与摩押使臣、立于燔祭侧、</p>
<p>7乃作歌曰、巴勒招我于亚兰、摩押王导我于东岳、曰来、为我诅雅各、詈以色列、</p>
<p>8上帝未诅者、我焉能诅之、耶和华未詈者、我焉能詈之、</p>
<p>9我自山岩而视之、我自陵巅而望之、斯族乃独居、不列于万国、</p>
<p>10雅各之尘、孰能核之、以色列族四分之一、孰能计之、善人之死、我愿如之、义者之终、我愿似之、</p>
<p>11巴勒谓巴兰曰、尔于我何为、我召尔诅敌、尔竟祝之、</p>
<p>12对曰、耶和华授我之言、我不慎述之乎、</p>
<p>13巴勒曰、请偕我之他、而瞻望之、勿观其全营、只窥其一隅、为我诅之、</p>
<p>14乃导至琐腓野毗斯迦山巅、爰筑七坛、各献牛一羊一、</p>
<p>15谓巴兰曰、汝立于燔祭侧、我往于彼、以觐耶和华、</p>
<p>16耶和华临巴兰、以言授之曰、返见巴勒、以此言告之、</p>
<p>17至则见巴勒与摩押使臣、立于燔祭侧、巴勒问曰、耶和华语尔何词、</p>
<p>18巴兰作歌曰、巴勒其起以听、西拨子听我言、</p>
<p>19上帝非人、致诳于言、亦非人子、致回厥意、既有言、讵不行之、既出辞、讵不践之、</p>
<p>20我受命以祝嘏、上帝祝之、我难反之、</p>
<p>21上帝未见雅各家有愆尤、以色列有乖谬、彼之上帝耶和华与之偕、其中有欢然呼王之声焉、</p>
<p>22上帝导之出埃及、有力可拟于兕、</p>
<p>23无术数以害雅各家、无卜筮以攻以色列、于斯时也、人论雅各以色列云、上帝待之、何其奇欤、</p>
<p>24斯民之兴也如牝狮、其动也如牡狮、未食被攫之物、不饮见杀之血、则不偃卧、○</p>
<p>25巴勒谓巴兰曰、尔勿诅之、亦勿祝之、</p>
<p>26巴兰对曰、我岂不语汝、耶和华所谕、我必遵循、</p>
<p>27巴勒曰、尔来、我将引尔之他、庶几上帝使尔于彼、为我诅之、</p>
<p>28遂引至毗珥山巅、与野相望之处、</p>
<p>29巴兰曰、于此筑坛七、备牛七羊七、</p>
<p>30巴勒从其言、坛上各献牛一羊一、</p>
<p>↑返回页首</p>

</div>
</body>
</html>
