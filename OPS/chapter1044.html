<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十四章</title>
</head>
<body>
<div>
<h3>第十四章</h3>
<p>1安息日、耶稣入法利赛宰者之家食焉、众窥之、</p>
<p>2当前有一病臌者、</p>
<p>3耶稣谓律师与法利赛人曰、安息日施医宜否、</p>
<p>4众默然、耶稣援其人、医而遣之、</p>
<p>5谓众曰、尔中孰有牛驴、安息日陷于坎、不即曳之出乎、</p>
<p>6众无以对、○</p>
<p>7耶稣见所请者、首位是择、遂设喻语之曰、</p>
<p>8尔见请赴婚筵、毋居首位、恐所请有尊于尔者、</p>
<p>9则请尔与彼之人、前语尔曰、以位让于斯人、尔必惭怍而就末位、</p>
<p>10惟见请时、往居末位、则请尔者来语尔曰、友、上坐、则尔于同席者前有荣矣、</p>
<p>11盖凡自高者、将卑之、自卑者、将高之也、○</p>
<p>12又谓请之者曰、尔设午餐、或晚餐、毋招尔朋友、兄弟、亲戚、富邻、恐彼复招尔、而受其报也、</p>
<p>13惟设筵请贫者、残者、跛者、瞽者、则尔福矣、</p>
<p>14盖彼无以报尔、而于义人复起时、尔将得报也、○</p>
<p>15同席一人闻之曰、食于上帝国者福矣、</p>
<p>16耶稣曰、或设大筵、所请者众、</p>
<p>17筵时、遣仆告所请者曰、来、百物备矣、</p>
<p>18众辞之、如出一心、一人曰、我适购田、须往视之、请辞、</p>
<p>19又一人曰、我适购牛五耦、将往试之、请辞、</p>
<p>20又一人曰、我方娶妻、故不能往、</p>
<p>21仆归、悉告其主、主怒曰、速往邑之衢巷、引诸贫者、残者、跛者、瞽者来、</p>
<p>22仆曰、主、既如所命行矣、尚有座焉、</p>
<p>23主曰、出往道路藩篱间、而强人入、俾满我室、</p>
<p>24我语汝、先所请者、无一得尝我筵也、○</p>
<p>25有群众偕行、耶稣顾之曰、</p>
<p>26人就我、而不憎其父母、妻子、兄弟、姊妹、与己生命者、不得为我徒、</p>
<p>27不负己之十架而从我者、亦不得为我徒、</p>
<p>28尔曹孰欲建台、不先坐而计其赀、足以竣事否乎、</p>
<p>29恐或置基而不克成、见者皆哂之、</p>
<p>30曰、此人建于始、而不克成于终也、</p>
<p>31或有王出与他王战、孰不先坐而运筹、能以一万御彼以二万来攻者乎、</p>
<p>32不然、当敌尚远、则遣使求和矣、</p>
<p>33如是、凡尔中不尽舍所有者、不得为我徒也、</p>
<p>34夫盐善矣、第盐失其味、将何以调之、</p>
<p>35不宜于田、不宜于粪、惟弃于外耳、有耳以听者、宜听焉、</p>

</div>
</body>
</html>
