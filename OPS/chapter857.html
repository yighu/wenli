<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三十八章</title>
</head>
<body>
<div>
<h3>第三十八章</h3>
<p>1玛坦子示法提雅、巴施户珥子基大利、示利米雅子犹甲、玛基雅子巴示户珥、闻耶利米告民众之言曰、</p>
<p>2耶和华云、凡居此邑者、必亡于锋刃、饥馑疫疠、惟出而归迦勒底人者、必得生存、获其生命、如获掠物、</p>
<p>3耶和华又曰、是邑必付于巴比伦王军旅之手、彼必取之、</p>
<p>4牧伯奏王曰、斯人不求民利、惟求其害、请致之死、盖彼所言、使邑中所遗之战士庶民、厥手咸弱、</p>
<p>5西底家王曰、彼在尔手、王不能御尔也、</p>
<p>6彼众遂执耶利米、囚于王子玛基雅之井、在护军院内、以绳缒之下、井无水而有泥、耶利米乃陷于泥中、</p>
<p>7时、王坐于便雅悯门、王宫宦竖、古实人以伯米勒、闻耶利米囚于井、</p>
<p>8则出王宫、告王曰、</p>
<p>9我主我王欤、彼众于先知耶利米、所行皆恶、下之于井、邑中乏粮、恐其因饥而死焉、</p>
<p>10王命古实人以伯米勒曰、尔自此率三十人往、在先知耶利米未死之先、出之于井、</p>
<p>11以伯米勒遂率其人而往、入王宫、至库下、取敝布及旧衣、以绳缒之于井、至耶利米所、</p>
<p>12古实人以伯米勒谓耶利米曰、以此敝布旧衣、置尔腋下、系之以绳、耶利米依此而行、</p>
<p>13众以绳曳之出井、耶利米则居于护军之院、○</p>
<p>14西底家王遣人携先知耶利米、入耶和华室第三门觐王、王语之曰、我问尔一事、尔毋隐于我、</p>
<p>15耶利米对曰、我若告尔、尔岂不杀我乎、我若劝尔、尔必不听、</p>
<p>16西底家王私与耶利米誓曰、我指肇造我魂、维生之耶和华而誓、必不杀尔、亦不付尔于索尔命者之手、</p>
<p>17耶利米曰、万军之耶和华、以色列之上帝云、如尔出降于巴比伦王之牧伯、则可得生、斯邑不焚于火、尔及举家、亦可生存、</p>
<p>18如尔不出降于巴比伦王之牧伯、是邑必付于迦勒底人手、焚之以火、尔亦不得脱于其手、</p>
<p>19西底家王谓耶利米曰、我恐迦勒底人、付我于投降之犹大人手、彼则侮我、</p>
<p>20耶利米曰、必不付尔、求尔循我所传耶和华之命、尔则获益、而存生命、</p>
<p>21如尔不出、耶和华有言示我曰、</p>
<p>22犹大王宫所遗之妇、必被携出、至巴比伦王之牧伯、论尔曰、汝之良朋、诱尔而获胜、见尔足陷于泥、则反而退焉、</p>
<p>23尔之妻孥、必被携出、至迦勒底人、尔亦不得脱于其手、必为巴比伦王之手所擒、且使斯邑被焚、</p>
<p>24西底家语耶利米曰、斯言勿令人知、尔则不死、</p>
<p>25如牧伯闻我与汝言、而诣尔曰、尔与王所言、及王所语尔者、告我毋隐、我则不杀尔、</p>
<p>26尔当语之曰、我乃求王、勿使我复返约拿单之室、免死于彼、</p>
<p>27诸牧伯诣耶利米问之、彼循王所命以答、其事不泄、众遂止、不与之言、</p>
<p>28耶利米处于护军之院、迨至耶路撒冷被取之日、</p>

</div>
</body>
</html>
