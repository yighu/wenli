<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第九章</title>
</head>
<body>
<div>
<h3>第九章</h3>
<p>1我非自由乎、非使徒乎、非曾见我主耶稣乎、尔曹非我宗主之工乎、</p>
<p>2我于他人、设非使徒、于尔曹则诚是、盖尔在主中、即我为使徒之印证也、</p>
<p>3有诘我者、我以此白之、</p>
<p>4我岂无权式饮式食乎、</p>
<p>5岂无权娶信女、携之同行、如他使徒、及主之兄弟、与矶法乎、</p>
<p>6抑我及巴拿巴、独无权不操作乎、</p>
<p>7谁作军士自备饷乎、谁植葡萄园不食其果乎、谁牧畜不食其乳乎、</p>
<p>8我岂依人意而言、律非亦如是言乎、</p>
<p>9盖摩西律载云、踏谷之牛、勿笼其口、上帝之意岂在牛乎、</p>
<p>10非概为我侪言之乎、固为我侪而书也、因耕者当以所望而耕、打谷者宜有共得之望、</p>
<p>11我侪播尔以属乎灵者、则获尔属乎身者、岂为过乎、</p>
<p>12他人且操此权、况我侪乎、然我侪不为也、宁凡事容忍、免阻基督福音、</p>
<p>13岂不知事圣事者食诸殿、侍祭坛者与于坛乎、</p>
<p>14主命宣福音者以福音而生亦如是、</p>
<p>15然此权、我皆未行之、今书此、非欲尔如是待我、盖我宁死、不使我所诩者归于虚也、</p>
<p>16夫我宣福音、无可自诩、不得已耳、若不宣之、则祸矣、</p>
<p>17若我有志为之、则有赏、即非我志、其任已托于我、</p>
<p>18然则我之赏维何、即宣福音、使人不费而得之、免我尽用福音之权也、</p>
<p>19盖我于众虽为自由、而自役于众、致获人愈多、</p>
<p>20于犹太人、我则如犹太人、以获犹太人、于律下人、我虽非在律下、乃如律下人、以获律下人、</p>
<p>21于律外人、我则如律外人、以获律外人、然我非在上帝律外、乃在基督律下也、</p>
<p>22于弱者则为弱者、以获弱者、于众则如众、多方以救数人、</p>
<p>23我所为者、皆为福音而为、致我与人共与之、</p>
<p>24岂不知驰逐于场者、其人虽众、而得赏者惟一、尔当如是驰逐、如欲得赏者然、</p>
<p>25凡角胜者、诸事节制、彼第欲得将敝之冠、我乃欲得不敝之冠也、</p>
<p>26故我驰逐、非如无定、我搏鬬、非如击空、</p>
<p>27乃攻克己身、使之服从、恐我宣诸人、而自见弃焉、</p>

</div>
</body>
</html>
