<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十四章</title>
</head>
<body>
<div>
<h3>第十四章</h3>
<p>1维时、分封之君希律、闻耶稣声名、</p>
<p>2谓其臣曰、此乃施洗约翰自死而起、故此异能运行于彼焉、</p>
<p>3初、希律以其弟腓力妻希罗底故、执约翰系于狱、</p>
<p>4盖约翰曾谓之曰、纳此妇非宜也、</p>
<p>5希律欲杀之、而惧众、因众以之为先知也、</p>
<p>6适希律诞、希罗底女舞于前、以娱希律、</p>
<p>7遂誓许所求、</p>
<p>8女为母所唆、曰、求以施洗约翰之首、于盘上予我、</p>
<p>9王忧、然以誓故、又以同筵者在、乃命予之、</p>
<p>10遣人斩约翰于狱、</p>
<p>11置首于盘以予女、女以奉母、</p>
<p>12其徒至、取尸葬之、往告耶稣、○</p>
<p>13耶稣闻之、登舟去彼、潜之野、众闻之、由诸邑步从焉、</p>
<p>14耶稣出、见人甚众、悯之、医其病者、</p>
<p>15薄暮、门徒就之曰、此乃野、时已逝、请散众、入乡市食、</p>
<p>16耶稣曰、无庸、尔其食之、</p>
<p>17曰、我侪于此、惟五饼二鱼而已、</p>
<p>18曰、取以与我、</p>
<p>19遂命众藉草而坐、取五饼二鱼、仰天祝而擘之、以予门徒、门徒予众、</p>
<p>20皆食而饱、拾其屑、盈十二筐、</p>
<p>21食者、妇孺而外、约五千人、○</p>
<p>22耶稣促门徒登舟、先济彼岸、俟其散众、</p>
<p>23散后、则潜登山祈祷、薄暮独在、</p>
<p>24舟在海中、为浪所撼、风逆故也、</p>
<p>25四更时、耶稣履海就之、</p>
<p>26门徒见其履海、愕然曰、鬼幻也、遂惧而呼、</p>
<p>27耶稣曰、安尔心、我也、勿惧、</p>
<p>28彼得曰、主、果尔也、则命我履水就尔、</p>
<p>29曰、来、彼得下舟、履水就之、</p>
<p>30见风烈则惧、将溺、呼曰、主、救我、</p>
<p>31耶稣以手援之、曰、小信者、何疑乎、</p>
<p>32既登舟、风遂息、</p>
<p>33舟中人拜之曰、尔诚上帝子也、○</p>
<p>34既济、至革尼撒勒地、</p>
<p>35其人识之、遣报四方、携诸病者就之、</p>
<p>36第求扪其衣缘、扪者皆愈、</p>

</div>
</body>
</html>
