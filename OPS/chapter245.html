<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第八章</title>
</head>
<body>
<div>
<h3>第八章</h3>
<p>1我今所谕诸诫、尔必谨守遵行、得以生存繁衍、入耶和华所誓尔祖之地、据以为业、</p>
<p>2当忆尔上帝耶和华、此四十年、于野导尔之路、卑抑尔、试验尔、欲知尔心、守其诫否、</p>
<p>3彼卑抑尔、任尔饥饿、食以玛那、尔与尔祖所未识者、俾知人之生、不第恃食、惟恃耶和华口所出之言、</p>
<p>4此四十年、尔衣不敝、尔足不肿、</p>
<p>5当思尔上帝耶和华督责尔、如人督责其子、</p>
<p>6必寅畏尔上帝耶和华、守其诫、行其道、</p>
<p>7尔上帝耶和华导尔入腴壤、其地有溪、有泉有源、自陵与谷而出、</p>
<p>8有小麦、麰麦、葡萄、无花果、石榴、橄榄诸树、与蜜、</p>
<p>9尔在斯土、粮食罔缺、无所匮乏、其石乃铁、其山出铜、</p>
<p>10必食而饱、因所赐之腴壤、颂美尔上帝耶和华、</p>
<p>11慎勿忘尔上帝耶和华、不守其诫命、律例典章、即我今日所谕尔者、</p>
<p>12恐尔饱食、华屋而居、</p>
<p>13牛羊蕃滋、金银增益、所有之物、既丰且盛、</p>
<p>14心遂高傲、忘尔上帝耶和华、导尔出埃及、脱于奴隶之室、</p>
<p>15引尔经历大而可畏之野、中有火蛇与蝎、旱干无水之域、为尔使坚石出水、</p>
<p>16又于野间、食尔以玛那、乃尔祖所未识者、卑抑尔、试验尔、俾终获福、</p>
<p>17恐尔自谓、得此货财、乃我之能、与我之力、</p>
<p>18当忆尔上帝耶和华、因彼赐尔以力、俾得货财、以践所誓尔祖之约、有如今日、</p>
<p>19如尔忘尔上帝耶和华、而从他神、事之拜之、必致灭亡、今日我以戒尔、</p>
<p>20耶和华灭诸族于尔前、尔曹亦必如是见灭、因不听尔上帝耶和华命故也、</p>

</div>
</body>
</html>
