<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三十七章</title>
</head>
<body>
<div>
<h3>第三十七章</h3>
<p>1耶和华感我、藉其神导我出、置我于谷、其中盈以骨、</p>
<p>2使我巡其四周、见谷中布骨甚多、殊为枯槁、</p>
<p>3遂谕我曰、人子欤、此骨可生乎、我曰、主耶和华、尔知之矣、</p>
<p>4又谕我曰、对斯骨预言云、尔枯骨乎、其听耶和华言、</p>
<p>5主耶和华谓骨曰、我必以气赋于尔中、使尔得生、</p>
<p>6亦必加尔以筋、益尔以肌、蔽尔以肤、赋尔以气、尔则得生、而知我乃耶和华、</p>
<p>7我遵命而预言、言时有声、地震、骨乃凑集、互相联合、</p>
<p>8我视之、见骨上加以筋、益以肌、蔽以虏、惟其中无气、</p>
<p>9又谕我曰、人子欤、其对风预言曰、主耶和华云、气乎、来自四方、嘘于斯被杀者、使之得生、</p>
<p>10我遵命而预言、气乃入于其中；彼则得生而起立；成为至大之军；</p>
<p>11主谕我曰、人子欤、此骨即以色列全家、彼曰、我骨已枯、我望己失、我悉灭绝、</p>
<p>12故当预言、告之曰、主耶和华云、我民乎、我必启尔墓、俾尔出、导尔入以色列地、</p>
<p>13我民乎、我既启尔墓、俾尔出、则知我乃耶和华、</p>
<p>14我必以我神赋于尔中、使尔得生、安尔于故土、则知我耶和华既言之、亦成之焉、○</p>
<p>15耶和华谕我曰、</p>
<p>16人子欤、其取一杖、书于上曰、是为犹大、及同侪以色列族、又取一杖、书于上曰、是为约瑟之以法莲、及同侪以色列全家、</p>
<p>17连此二杖、成为一杖、在于尔手、</p>
<p>18尔民族问尔曰、作此何意、不示我乎、</p>
<p>19则告之曰、主耶和华云、我必取以法莲手中、约瑟与其同侪以色列支派之杖、置于犹大之杖、连之为一、在于我手、成为一杖、</p>
<p>20尔所书之二杖、当执于手、俾众目睹、</p>
<p>21告之曰、主耶和华云、我必取以色列族、出于所至之邦、自四方集之、导入故土、</p>
<p>22使于斯土合为一邦、在以色列山、为一王所治、不复为二族、不分为二国、</p>
<p>23不复以偶像、与可憎之物、及其罪愆、而污厥身、我必拯之、出于干罪之区、使成清洁、彼为我民、我为其上帝、</p>
<p>24我仆大卫必为其王、斯众惟有一牧、循我律例、守我典章、而遵行之、</p>
<p>25彼与子孙、必永居于我赐我仆雅各、厥祖所居之地、我仆大卫必为其君、历世弗替、</p>
<p>26我必与立平和之约、永世不废、使其安居、生齿繁衍、设我圣所于其中、迄于永久、</p>
<p>27我幕亦在其中、我为其上帝、彼为我民、</p>
<p>28我圣所既永在其中、列邦则知我乃耶和华、使以色列族成圣焉、</p>

</div>
</body>
</html>
