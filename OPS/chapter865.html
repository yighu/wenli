<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第四十六章</title>
</head>
<body>
<div>
<h3>第四十六章</h3>
<p>1耶和华论列国、所谕耶利米之言、○</p>
<p>2论埃及、即论埃及王法老尼哥之军旅、屯于伯拉河滨之迦基米施、在犹大王约西亚子约雅敬四年、为巴比伦王尼布甲尼撒所击、</p>
<p>3曰、其备干盾、进而战鬬、</p>
<p>4骑士欤、备马而乘、贯胄而立、砺乃戈、擐乃甲、</p>
<p>5耶和华曰、我奚见此哉、彼众惊而却退、勇士败溃、急遁不顾其后、四周惶恐、</p>
<p>6毋令疾趋者遁逃、毋令有勇者得逸、在北方伯拉河滨、众咸踬而颠、</p>
<p>7彼若尼罗之涨溢、若川流之汹涌者、谁欤、</p>
<p>8若尼罗之涨溢、若川流之汹涌者、乃埃及也、彼曰、我必兴起、掩盖全地、毁其城邑、灭其居民、</p>
<p>9马其疾上、车其急驰、为勇士者、执干之古实与弗人、挽弓之路德人、其出哉、</p>
<p>10是为万军之主耶和华之日、乃复仇之日、彼必复仇于敌、使刃食人而饱、饮血而足、缘万军之主耶和华、在北方伯拉河滨、有祀事焉、</p>
<p>11埃及处女欤、其往基列而取乳香、尔用多药、亦属徒然、不可医也、</p>
<p>12尔之耻辱闻于列邦、尔之呼号充乎遍地、盖勇士与勇士互冲、二者同仆、○</p>
<p>13巴比伦王尼布甲尼撒、将至击埃及地、耶和华谕先知耶利米之言、</p>
<p>14曰、尔其播于埃及、传于密夺、宣于挪弗答比匿云、出而屹立、预为之备、尔之四周、已见吞于锋刃、</p>
<p>15尔之壮士、曷被冲没、彼之不立、因耶和华逐之也、</p>
<p>16彼令多人颠仆、互相枕藉、乃曰起哉、我侪归本族、返故土、以避凶刃、</p>
<p>17至则呼曰、埃及王法老败矣、其机已失矣、</p>
<p>18大君王名万军之耶和华曰、我指己生而誓、彼之来也、若山中之他泊、若海滨之迦密、</p>
<p>19埃及处女欤、尔必见虏、宜备行李、盖挪弗必荒芜焚毁、无人居处、</p>
<p>20埃及乃为美犊、惟有蜚虻自北而来、今已至矣、</p>
<p>21其中雇卒、犹阑中之犊、咸却退遁逃、而不坚立、因其患难之日、受罚之时至矣、</p>
<p>22其声如蛇之行、盖敌率军而来、执斧若樵夫然、</p>
<p>23耶和华曰、林木虽难窥察、敌必伐之、因彼多于蝗虫、不可胜数、</p>
<p>24埃及处女必蒙羞耻、见付于北方人之手、</p>
<p>25万军之耶和华、以色列之上帝曰、我必罚挪之亚扪暨法老、埃及与其诸神诸王、及凡恃法老者、</p>
<p>26付于索其命者之手、及巴比伦王尼布甲尼撒、与其臣仆之手、厥后埃及必有居民、犹如古昔、耶和华言之矣、○</p>
<p>27我仆雅各欤、毋畏惧、以色列欤、毋惊惶、我必拯尔于远方、援尔苗裔于虏至之地、雅各必返、宁谧绥安、无人使之恐怖、</p>
<p>28耶和华曰、我仆雅各欤、毋畏惧、盖我偕尔、我必尽灭我驱尔所至之邦、而不尽灭尔、惟从宽责尔、不能不罚尔焉、</p>

</div>
</body>
</html>
