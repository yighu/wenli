<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三章</title>
</head>
<body>
<div>
<h3>第三章</h3>
<p>1我兄弟乎、勿多为师、盖知我侪受鞫尤严也、</p>
<p>2夫我侪于事多蹶、惟于言无蹶者、是为完人、能范其身、</p>
<p>3若置勒于马口、使之驯服、则可驭其一身、</p>
<p>4试观诸舟如彼其大、且为狂风所荡、运以小舵、则随舵师所欲、</p>
<p>5如是、舌为小体、而夸大焉、些须之火、能燃若大之林、</p>
<p>6舌乃火、于百体中为不义之寰区、玷污一身、爇毕生之行动、其火乃由地狱也、</p>
<p>7盖凡禽兽、昆虫、鳞介、皆可制、且已为人制、</p>
<p>8惟舌莫能制、乃不息之恶、充以死毒焉、</p>
<p>9我侪以之祝主即父、亦以诅夫依上帝形而造之人、</p>
<p>10祝与诅均出一口、我兄弟乎、此非所宜也、</p>
<p>11源泉岂自一穴而出甘苦乎、</p>
<p>12我兄弟乎、无花果树能结橄榄乎、葡萄树能结无花果乎、水之咸者、亦不能出淡者矣、○</p>
<p>13尔中孰睿而智乎、宜以温柔之智、自善行而彰其工、</p>
<p>14若心怀嫉很朋党、则勿夸、勿诳以敌真理、</p>
<p>15此智非自上而来、乃属地与欲与魔也、</p>
<p>16盖媢嫉朋党所在、必有纷乱与诸恶行、</p>
<p>17惟自上之智、则首贞洁、次和平、温良、柔顺、充以矜恤与善果、无贰无伪、</p>
<p>18仁义之果、乃以和致和者之所播也、</p>

</div>
</body>
</html>
