<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十八章</title>
</head>
<body>
<div>
<h3>第十八章</h3>
<p>1以色列王以拉子何细亚三年、犹大王亚哈斯子希西家即位、</p>
<p>2时、年二十有五、在耶路撒冷为王、历二十九年、其母名亚比、撒迦利雅女也、</p>
<p>3希西家行耶和华所悦、悉效其祖大卫所为、</p>
<p>4废崇邱、毁其柱、斫木偶、昔摩西所作之铜蛇、至今以色列人对之焚香、希西家碎之、称曰铜块、</p>
<p>5惟倚恃以色列之上帝耶和华、其前后犹大列王中、无如之者、</p>
<p>6以其依附耶和华、从之弗离、遵守其所谕摩西之诫命、</p>
<p>7耶和华与之偕、凡其所往、无不亨通、背亚述王、不臣服之、</p>
<p>8击非利士人、至于迦萨、与其四境、自戍楼以及坚城、○</p>
<p>9希西家王四年、即以色列王以拉子何细亚七年、亚述王撒缦以色、上攻撒玛利亚围之、</p>
<p>10越至三年取之、即希西家六年、以色列王何细亚九年、撒玛利亚陷、</p>
<p>11亚述王虏以色列人至亚述、置于哈腊与歌散之哈博河滨、及玛代诸邑、</p>
<p>12因彼不从其上帝耶和华之言、违背其约、凡耶和华仆摩西所命者、不听不守之、○</p>
<p>13希西家王十四年、亚述王西拿基立、上攻犹大诸坚城取之、</p>
<p>14犹大王希西家遣使往拉吉、见亚述王曰、我获罪矣、求尔离我、凡尔加诸我者、我必负之、亚述王遂定犹大王希西家纳银三百他连得、金三十他连得、</p>
<p>15希西家以耶和华室与王宫府库、所有之银馈之、</p>
<p>16当时犹大王希西家、斫耶和华殿门之金、与己所包柱之金、俱馈亚述王、</p>
<p>17亚述王遣他珥探、拉伯撒利、拉伯沙基、统率大军、自拉吉至耶路撒冷、攻希西家王、既至耶路撒冷、立于上沼之沟旁、漂工田之大路、</p>
<p>18呼王、有希勒家子家宰以利亚敬、与缮写舍伯那、亚萨子史官约亚、俱出见之、</p>
<p>19拉伯沙基谓之曰、其告希西家曰、大王亚述王云、尔所恃者何耶、</p>
<p>20尔言有谋有勇、足以为战、此皆虚语、尔今恃谁而叛我、</p>
<p>21尔恃埃及、彼乃折苇之杖、人若赖之、必刺其手、凡恃埃及王法老者若是、</p>
<p>22如告我曰、我恃我之上帝耶和华、希西家非废其崇邱与坛、命犹大及耶路撒冷人、惟于耶路撒冷坛前崇拜乎、</p>
<p>23今请以质予我主亚述王、若能备斯骑马者、我则予尔马二千、</p>
<p>24不然、曷能御我主之仆、军长至微之一、岂恃埃及、得其车骑耶、</p>
<p>25今我上攻此地而灭之、岂无耶和华之旨乎、耶和华乃命我曰、上攻此地而灭之、</p>
<p>26希勒家子以利亚敬、与舍伯那、约亚、谓拉伯沙基曰、请以亚兰方言语尔仆、我侪识之、勿以犹大方言、使城上之民闻之、</p>
<p>27拉伯沙基曰、我主遣我、岂以此言仅告尔主及尔乎、非亦告坐于城上、将同尔食己矢、饮己溺之人乎、</p>
<p>28拉伯沙基遂立、以犹大方言、大声呼曰、尔曹宜听大王亚述王之言、</p>
<p>29王云、勿为希西家所欺、彼不能拯尔脱于我手、</p>
<p>30勿听希西家使尔恃耶和华曰、耶和华必拯我、此城必不付于亚述王手、</p>
<p>31勿听希西家、盖亚述王云、尔当与我修好、出而降我、则可各食己之葡萄、及无花果、各饮己井之水、</p>
<p>32迨我来迁尔至一地、如尔故土、有谷、有酒、有食品、及葡萄园、橄榄树、与蜜、使尔生存、不至死亡、希西家劝尔曰、耶和华必拯我侪、勿听其言、</p>
<p>33列国之神、有一曾拯其国、脱于亚述王手乎、</p>
<p>34哈马与亚珥拔之神安在、西法瓦音希拿以瓦之神安在、凡此、曾拯撒玛利亚脱于我手乎、</p>
<p>35列国之神、谁拯其国脱于我手、耶和华能拯耶路撒冷、脱于我手乎、</p>
<p>36民默然、不答一词、盖王命勿答之、</p>
<p>37希勒家子家宰以利亚敬、与缮写舍伯那、亚萨子史官约亚、自裂其衣、诣希西家、以拉伯沙基言告之、</p>

</div>
</body>
</html>
