<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十三章</title>
</head>
<body>
<div>
<h3>第十三章</h3>
<p>1是日诵摩西书、俾民听闻、见书载云、亚扪摩押二族、永不得入上帝会、</p>
<p>2因其不以粮与水、迎以色列人、乃赂巴兰来诅之、惟我上帝变诅为祝、</p>
<p>3民闻此律、则由以色列中、屏诸杂族、○</p>
<p>4昔祭司以利亚实司我上帝室库、与多比雅联姻、</p>
<p>5为之备一巨室、此室曾贮素祭、乳香器皿、及谷酒油之什一、乃利未人、讴歌者、司阍者、循例当得之物、亦贮归祭司之举祭、</p>
<p>6斯时我不在耶路撒冷、盖巴比伦王、亚达薛西三十二年、我返觐王、越数日我请假、</p>
<p>7既至耶路撒冷、始知以利亚实为多比雅所行之恶事、在上帝室院、为之备室、</p>
<p>8我则忧甚、取多比雅之家具、掷诸室外、</p>
<p>9命洁其室、以上帝室之器皿、素祭乳香、仍贮于中、</p>
<p>10我亦知利未人所当得者未给之、供役之利未人、及讴歌者、逃归其田亩、</p>
<p>11遂斥责民长曰、上帝之室、何遗弃之、因招集利未人、复供厥职、</p>
<p>12于是犹大人携其谷酒油之什一、入于府库、</p>
<p>13我立祭司示利米雅、缮写撒督、利未人毗大雅司库、玛他尼孙、撒刻子哈难副之、此数人皆忠诚、以供同宗为职、</p>
<p>14我上帝欤、我为尔室及其典礼、所行之善事、尚其垂念、毋泯没之、○</p>
<p>15时、我见犹大地、有人于安息日、践醡运谷、以驴负载、且荷酒葡萄无花果、及诸负担、于安息日进耶路撒冷、在其鬻食物之日、我警戒之、</p>
<p>16有推罗人居其中、携鱼及诸货物、安息日鬻于犹大人、在耶路撒冷、</p>
<p>17我斥责犹大显者曰、尔奚行此恶、以犯安息日、</p>
<p>18昔尔列祖、岂非行是、致我上帝降诸灾于我侪、及斯邑乎、尔今又犯安息、使怒及于以色列、尤有甚焉、</p>
<p>19我于安息日前夕、耶路撒冷邑门昏黑之时、即命闭之、安息日后方启、又委我仆数人监门、免人于安息日负荷入邑、</p>
<p>20商贾及鬻诸货物者、一再宿于耶路撒冷外、</p>
<p>21我戒之曰、尔奚附垣而宿、如再行此、我必执尔、此后安息日、彼不复至、</p>
<p>22我命利未人洁己而至、监守邑门、使安息日为圣、我上帝欤、尚其垂念我、依尔鸿慈矜悯我、○</p>
<p>23时、我见犹大人、娶亚实突亚扪摩押之女为室、</p>
<p>24其子女所言者、半属亚实突方言、犹大方言则不能、惟言诸族方言而已、</p>
<p>25我则斥之、诅之、挞其数人、拔其发、使指上帝而誓、必不以己女嫁其子、不娶其女为妻为媳、</p>
<p>26谓之曰、以色列王所罗门、非因此而犯罪乎、彼在列国中、无王可比、上帝爱之、立为以色列王、然异邦之女诱之干罪、</p>
<p>27我岂听尔行此大恶、娶异邦之女、干犯我上帝乎、</p>
<p>28祭司长以利亚实孙、耶何耶大子一人、为和伦人参巴拉之婿、我屏之于我前、</p>
<p>29我上帝欤、彼玷祭司之职、背祭司利未人之约、望尔念之、</p>
<p>30如是我洁斯众、绝异邦人、且定祭司利未人之职任、俾供厥役、</p>
<p>31命民按期备柴、献初熟之土产、我上帝欤、望尔垂念、施恩于我、</p>

</div>
</body>
</html>
