<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十六章</title>
</head>
<body>
<div>
<h3>第十六章</h3>
<p>1亚伯兰妻撒莱不育、有埃及婢名夏甲、</p>
<p>2撒莱谓亚伯兰曰、耶和华禁我生育、请尔与我婢同室、我或可因之得子、亚伯兰从其言、</p>
<p>3其妻撒莱、纳埃及婢夏甲于夫亚伯兰、时、亚伯兰居迦南、已历十年、</p>
<p>4遂与夏甲同室、夏甲怀孕、自觉有妊、藐视主母、</p>
<p>5撒莱谓亚伯兰曰、我冤在尔、以婢置于尔怀、彼觉有妊、乃藐视我、愿耶和华于尔我间判之、</p>
<p>6亚伯兰曰、婢为尔所治、可任意以待、于是撒莱虐遇之、夏甲逃避焉、</p>
<p>7耶和华之使者见之于野、在书珥路之泉旁、</p>
<p>8曰、撒莱婢夏甲、适从何来、兹欲何往、曰、逃避主母撒莱、</p>
<p>9曰、宜归主母、服于其下、</p>
<p>10又曰、我必使尔苗裔繁衍、不可胜数、</p>
<p>11又曰、尔今怀妊、必生男子、可命名以实玛利、盖耶和华已闻尔苦也、</p>
<p>12彼于人中、将为野驴、击众而众亦击之、其所居之地、在同族之东、</p>
<p>13夏甲蒙耶和华谕、则称其名曰监人之上帝、盖曰、我岂于此、瞻仰夫监我者乎、</p>
<p>14故其泉名曰庇耳拉海莱、译即维生监我者之井即在加低斯巴列之间、</p>
<p>15夏甲生子、亚伯兰命名以实玛利、○</p>
<p>16夏甲生以实玛利时、亚伯兰年八十有六、</p>

</div>
</body>
</html>
