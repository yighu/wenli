<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十六章</title>
</head>
<body>
<div>
<h3>第十六章</h3>
<p>1我闻大声自殿而出、谓七使曰、往哉、以上帝恚怒之七盂倾之于地、○</p>
<p>2其一遂往、倾盂于地、即成恶毒之疡、生于受兽印志、及拜其像者、○</p>
<p>3其二倾盂于海、海即变如死人之血、其中之生物尽死、○</p>
<p>4其三倾盂于江河、及诸水源、遂皆变血、</p>
<p>5我闻掌水之使者云、今在昔在维圣者欤、义哉、因尔如是而鞫也、</p>
<p>6以彼流圣徒及先知之血、今尔以血饮之宜也、</p>
<p>7我又闻于坛曰、然、主上帝全能者欤、诚且义哉、尔之鞫也、○</p>
<p>8其四倾盂于日、日遂以火曝人、</p>
<p>9人为酷热所曝、遂谤讟掌此诸灾上帝之名、又弗改悔、而以荣归之、○</p>
<p>10其五倾盂于兽之座、其国遂暗、人因痛而龁舌、</p>
<p>11且因其痛其疡、谤讟在天之上帝、而不悔其所行、○</p>
<p>12其六倾盂于伯拉大河、其水即涸、致为东方列王备路、</p>
<p>13我又见邪鬼若蛙者三、出自龙口与兽口、及伪先知之口、</p>
<p>14彼乃诸鬼之灵、能行诸兆、出附天下诸王、集于全能上帝大日之战、</p>
<p>15我来如盗、儆醒而守其衣者福矣、免裸行而见羞也、</p>
<p>16彼集列王于一处、希伯来音曰哈米吉多顿、○</p>
<p>17其七倾盂于空气、遂有大声自座而出于殿、曰、毕矣、</p>
<p>18又有电与声与雷、地亦大震、自生民以来、其震未有若是之大也、</p>
<p>19大邑遂裂为三、列邦诸邑倾圮、大巴比伦亦见忆于上帝前、致以恚怒之杯酒予之、</p>
<p>20各岛皆遁、诸山不见、</p>
<p>21且有大雹、自天而降、各重一钧、人因雹灾、谤讟上帝、盖其灾甚大也、</p>

</div>
</body>
</html>
