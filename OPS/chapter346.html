<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十六章</title>
</head>
<body>
<div>
<h3>第二十六章</h3>
<p>1西弗人至基比亚、见扫罗曰、大卫匿于旷野前之哈基拉山、</p>
<p>2扫罗起、率其所简以色列众三千人、下至西弗野、以索大卫、</p>
<p>3在旷野前之哈基拉山、建营途侧、大卫居野、闻扫罗追之、</p>
<p>4乃遣侦者、察知扫罗果至、</p>
<p>5遂起、至扫罗建营之所、观扫罗及其军长尼珥子押尼珥所卧之处、扫罗卧于车营、民众列营四周、</p>
<p>6大卫谓赫人亚希米勒、及洗鲁雅子约押弟亚比筛曰、谁愿偕我、至扫罗营、亚比筛曰、我愿偕往、</p>
<p>7大卫与亚比筛夜至民所、见扫罗寝于车营、首旁有戟、插于地、押尼珥与民、四周而卧、</p>
<p>8亚比筛谓大卫曰、今日上帝以敌付于尔手、许我以戟击之、钉之于地、一击而已、毋庸再击、</p>
<p>9大卫曰、毋加杀害、耶和华之受膏者、谁举手攻之、而无罪乎、</p>
<p>10又曰、我指维生之耶和华而誓、耶和华必击之、或使及期而死、或使临陈而亡、</p>
<p>11耶和华之受膏者、愿耶和华禁我举手攻之、尔第取其首旁之戟、及其水瓶而去、</p>
<p>12于是大卫取戟及水瓶、二人即去、众皆不见、不知不寤、以耶和华使其沉睡也、</p>
<p>13大卫越至相对之所、遥立山巅、其间有隙甚巨、</p>
<p>14呼民及尼珥子押尼珥曰、押尼珥欤、尔不答乎、押尼珥曰、尔为谁、乃呼王乎、</p>
<p>15大卫曰、尔非豪杰乎、以色列中谁可拟尔、有人入营、欲杀王、尔之主、曷不护卫之、</p>
<p>16尔所为者非善、我指维生之耶和华而誓、尔曹不卫尔主、耶和华之受膏者、宜死、试观王戟、暨首旁之水瓶安在、</p>
<p>17扫罗识大卫声、遂曰、我子大卫、此尔声乎、大卫曰、王欤、我主、是我声也、</p>
<p>18又曰、我主追仆、曷故、我何所为、我手中有何恶、</p>
<p>19我主我王、请听仆言、如耶和华激尔攻我、愿其歆享祭物、若由人意、愿耶和华诅之、盖今逐我、不容附于耶和华之业、命我往事他神、</p>
<p>20以色列王之出、乃索跃蚤、如人猎鹑于山、今愿勿使我血、流于远耶和华之地、</p>
<p>21扫罗曰、我有罪矣、我子大卫可归、今日尔以我命为宝、我亦不复害尔、我为人愚昧、谬妄之甚、</p>
<p>22大卫曰、王戟在此、命一少者来取可也、</p>
<p>23耶和华必依人公义诚实而报之、盖今日耶和华付尔于我手、而我不愿举手攻其受膏者、</p>
<p>24我今日以尔命为重、愿耶和华亦以我命为重、且援我于诸难、</p>
<p>25扫罗曰、我子大卫、愿尔得福、尔将大有作为、而获胜焉、大卫遂行、扫罗亦归、</p>

</div>
</body>
</html>
