<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十二章</title>
</head>
<body>
<div>
<h3>第十二章</h3>
<p>1时当少壮、困苦之日未临、所谓不悦之年未至、宜念造尔之主、</p>
<p>2即在日月星辰之光、未及晦冥、雨后之云、未及复起、</p>
<p>3维时、守宅者必战栗、有力者必伛偻、旋磨者稀而止、窥牖者昏而暗、</p>
<p>4临街之门将闭、旋磨之声渐微、禽鸟起鸣、歌女音低、</p>
<p>5登高则恐惧、行路则悚惶、杏树放葩、蝗虫体重、酸豆失其补力、人归永居之所、吊者往来于衢、</p>
<p>6银索断、金盂毁、水瓶破于泉旁、辘轳折于井上、</p>
<p>7尘返于地、神归于赋之之上帝、</p>
<p>8传道者曰、虚空之虚空、万事虚空、○</p>
<p>9传道者既智、则以知识诲民、寻思考察、广序箴言、</p>
<p>10传道者搜索嘉言、循正直而书实语、</p>
<p>11智者之言若刺、会师之言、其牢若钉、皆为一牧所赐、</p>
<p>12我子、且当受劝、多著终无底止、多学必致身惫、○</p>
<p>13事之要义、尚其听之、寅畏上帝、守其诫命、此乃人所当行、</p>
<p>14盖人之所为、及诸隐微之事、或善或恶、上帝必鞫之、</p>

</div>
</body>
</html>
