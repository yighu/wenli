<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第八章</title>
</head>
<body>
<div>
<h3>第八章</h3>
<p>1书亚人比勒达曰、</p>
<p>2尔为此言、迄于何时、尔口之词、有若狂风、伊于胡底、</p>
<p>3上帝岂背乎公、全能者岂戾乎义、</p>
<p>4如尔子女获罪于彼、致受其过之报、</p>
<p>5尔若勤求上帝、祈于全能者、</p>
<p>6躬为清洁正直、上帝必为尔憬然、俾尔公义之室振兴、</p>
<p>7尔始虽微小、终必昌炽、</p>
<p>8 9我为昨日之人、罔有知识、在世之日如影、请尔询于前代、务厥祖所考验、</p>
<p>10彼岂不训告尔、以心内之言语尔乎、</p>
<p>11苇无泥能生乎、蒲无水能长乎、</p>
<p>12尚青之时、未经芟刈、先百草而枯槁、</p>
<p>13忘上帝者、其径亦如斯、不虔敬者、其望必泯灭、</p>
<p>14所恃者必断折、所赖者乃蛛网、</p>
<p>15倚室而室不立、扶室而室不存、</p>
<p>16草受日光、其色青葱、蔓延圃外、</p>
<p>17根绕垒、深及石、</p>
<p>18假令被除、离乎其所、其地则不识之、谓曰、未尝见尔、</p>
<p>19其途中之乐如此、厥后他物自地而生、</p>
<p>20上帝不弃完人、不扶恶人、</p>
<p>21必以嬉笑充尔口、欢呼满尔唇、</p>
<p>22憾尔者必蒙羞耻、行恶者其幕无存、</p>

</div>
</body>
</html>
