<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第四十七章</title>
</head>
<body>
<div>
<h3>第四十七章</h3>
<p>1其人导我返至室门、其室东向、门阈之下、有水涌出、流于东方、由室右及坛南而下、</p>
<p>2遂导我自北门而出、由向东之道、折至外门、见水出于右、</p>
<p>3其人执绳、向东而出、量千肘、使我涉之、其水没踝、</p>
<p>4又量千肘、使我涉之、其水没膝、再量千肘、使我涉之、其水没腰、</p>
<p>5又量千肘、其水成河、我不得涉、盖水泛滥、可泳而不可涉矣、</p>
<p>6遂谓我曰、人子欤、尔见此乎、乃导我返于河滨、</p>
<p>7既返、则见河滨左右、林木繁多、</p>
<p>8其人谓我曰、此水流于东方、下至亚拉巴、而入于海、既入于海、海水变甘、</p>
<p>9此河所至之地、诸动物必得滋生、鳞族繁衍、斯水既至、海水变甘、所至之处、百物生焉、</p>
<p>10渔人必立河滨、自隐基底至隐以革莲、为张网之所、其中之鱼、种类俱备、厥数繁多、若大海之鱼然、</p>
<p>11惟其淤地水泽、水不变甘、留为斥卤、</p>
<p>12河滨左右、生长各树、其实可餐、其叶不凋、其果不断、因水出于圣所、月结新实、果可为食、叶可医疾、○</p>
<p>13主耶和华曰、尔分斯土为业、循以色列十二支派、其界如左、约瑟必得二区、</p>
<p>14昔我举手而言、以斯土锡尔列祖、尔必共分、得之为业、</p>
<p>15斯土北界、自大海、沿希特伦、至西达达境、</p>
<p>16哈马比罗他与西伯莲、西伯莲在大马色哈马二界之间、及浩兰旁之哈撒哈提干、</p>
<p>17自海至大马色界之哈萨以难、北以哈马为界、此为北界、</p>
<p>18东界在浩兰及大马色基列、与以色列地之间、乃约但河、自北界至东海量之、此为东界、</p>
<p>19南界自他玛至米利巴加低斯水、迄埃及溪、延及大海、此为南界、</p>
<p>20西界大海、自南界至哈马道、此为西界、</p>
<p>21当以斯土、循以色列支派而分之、</p>
<p>22掣签分地与尔、及旅尔中而生子之外人、斯人尔必视如以色列本族、彼必于以色列支派中、与尔共得地为业、</p>
<p>23外人旅于何支派中、尔必于彼以业给之、主耶和华言之矣、</p>

</div>
</body>
</html>
