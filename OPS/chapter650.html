<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第八十八篇</title>
</head>
<body>
<div>
<h3>第八十八篇</h3>
<p>可拉裔之诗即以斯拉人希幔之训词使伶长歌之调用麻哈拉○</p>
<p>1拯我之上帝耶和华欤、我于尔前、昼夜呼吁兮、</p>
<p>2愿我祈祷、达于尔前、尚其侧耳、听我呼吁兮、</p>
<p>3我心充以患难、我命近于阴府、</p>
<p>4列于就墓者中、若无助之人兮、</p>
<p>5被掷于死者中、如见杀者卧于墓、尔不复垂念、绝于尔手兮、</p>
<p>6尔置我于至深之坑、幽暗之处、深邃之域兮、</p>
<p>7尔怒重压我、尔以波涛困苦我兮、</p>
<p>8使我相识疏远、为其所憎、我被禁锢、不得出兮、</p>
<p>9因遭患难、我目昏眊、耶和华欤、我日吁尔、向尔举手兮、</p>
<p>10尔岂于死者显奇行、幽魂讵起而赞尔乎、</p>
<p>11尔之慈惠岂宣于幕中、尔之信实、岂传于死域乎、</p>
<p>12尔之奇行、岂见知于幽暗之所、尔之公义、岂见知于遗忘之地乎、</p>
<p>13耶和华欤、我呼吁尔、侵晨祈祷、必达尔前兮、</p>
<p>14耶和华欤、奚为弃我、何掩面不我顾兮、</p>
<p>15我自幼遭难而濒死、遘尔威烈而迷乱兮、</p>
<p>16尔之忿怒覆没我、威烈灭绝我、</p>
<p>17犹之波涛、终日环我、协同困我兮、</p>
<p>18尔使我之良朋密友远我、相讥隐匿于暗兮、</p>

</div>
</body>
</html>
