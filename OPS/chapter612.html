<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第五十篇</title>
</head>
<body>
<div>
<h3>第五十篇</h3>
<p>亚萨之诗○</p>
<p>1大能之上帝耶和华、有言诏天下、自日出之乡、迄日入之处兮、</p>
<p>2郇乃尽美、上帝自此发其光辉兮、</p>
<p>3我之上帝莅临、必不缄默、有火毁于其前、烈风雷雨环之兮、</p>
<p>4彼欲鞫其民、乃诏上天下地兮、</p>
<p>5集圣民于我前、即以献祭、与我立约之人兮、</p>
<p>6诸天必宣上帝公义、因其自为士师兮、○</p>
<p>7我民欤、尔其听之、我则宣言、以色列欤、我将戒尔、我乃上帝、尔之上帝兮、</p>
<p>8我不因尔祭品而加责、尔之燔祭、恒在我前兮、</p>
<p>9不取牡牛于尔家、不取山羊于尔牢兮、</p>
<p>10丛林百兽、千山群畜、悉属我兮、</p>
<p>11山岳之禽、皆我所知、原野之兽、为我所有兮、</p>
<p>12我若饥、不告尔、世界与充其中者、咸属我兮、</p>
<p>13我岂食牡牛之肉、饮山羊之血乎、</p>
<p>14其以感谢为祭、献于上帝、向至高者偿尔愿兮、</p>
<p>15患难之日、尔当吁我、我必援尔、尔亦荣我兮、○</p>
<p>16上帝语恶人曰、尔奚称道我律、口言我约、</p>
<p>17实则厌我训诲、委我言于后兮、</p>
<p>18见盗者则乐附之、淫者则与共兮、</p>
<p>19尔口恶言是骋、尔舌诡诈是造兮、</p>
<p>20坐则谤尔昆弟、谗尔同胞兮、</p>
<p>21此尔所行、而我缄默、遂意我与尔同、其实我必责尔、列斯事于尔前兮、</p>
<p>22尔曹忘上帝者、当思及此、免我磔尔、无人救援兮、</p>
<p>23以感谢为祭者、即尊荣我、遵正道者、我必示以上帝之拯救兮、</p>

</div>
</body>
</html>
