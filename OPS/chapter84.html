<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十八章</title>
</head>
<body>
<div>
<h3>第十八章</h3>
<p>1一日亭午、亚伯拉罕坐于幕门、近幔利之橡、耶和华显见于彼、</p>
<p>2亚伯拉罕举目、见三人对之而立、乃自幕门趋迎、伏地、</p>
<p>3曰、若蒙主恩、愿勿离仆而去、</p>
<p>4容取勺水、以濯尔足、且憩树下、</p>
<p>5既至仆所、我将取饼少许、壮尔心力而后行、曰、可依汝言、</p>
<p>6亚伯拉罕亟入幕、语撒拉曰、速备细面三细亚、抟之作饼、</p>
<p>7又趋至牛群、择犊之肥美者付仆、仆急治之、</p>
<p>8亚伯拉罕遂以酥与乳、及所治之犊、胪陈其前、自侍树下、三人食之、</p>
<p>9其人曰、尔妻撒拉何在、曰、在幕、</p>
<p>10其中一人曰、明年届期、我必复至、尔妻撒拉将生子、撒拉在其后、于幕门闻此、</p>
<p>11亚伯拉罕与撒拉、皆寿高年迈、撒拉癸水已绝、</p>
<p>12窃哂曰、我老矣、吾主亦然、庸有喜乎、</p>
<p>13耶和华谕亚伯拉罕曰、撒拉何窃哂云、我已年老、讵生育乎、</p>
<p>14耶和华岂有难行之事哉、届期、我将复至、撒拉必生子、</p>
<p>15撒拉惧而不承、曰、我未尝哂也、曰、否、尔实哂、○</p>
<p>16三人乃起、观望所多玛、亚伯拉罕偕行以送之、</p>
<p>17耶和华曰、我之所为、岂隐于亚伯拉罕乎、</p>
<p>18盖彼必为强大之族、天下万民、因之获福、</p>
<p>19我简之、使命其子及眷属、守我之道、秉公行义、致耶和华所言、悉以予之、</p>
<p>20又曰、所多玛蛾摩拉罪孽深重、声闻于我、</p>
<p>21我必临格、监其动作、实如所闻、设若不然、我必知之、○</p>
<p>22二人往所多玛、亚伯拉罕尚立于耶和华前、</p>
<p>23进曰、善者恶者、尔岂并灭之乎、</p>
<p>24假令邑中有五十义人、亦必翦灭乎、不缘其五十义人、而悉赦宥乎、</p>
<p>25善恶并诛、臧否同待、此断非尔所为、鞫天下者、岂不行义乎、</p>
<p>26耶和华曰、所多玛邑、设有五十义人、我必缘此、赦其一方、</p>
<p>27亚伯拉罕曰、我虽为灰尘、敢告于主、</p>
<p>28假令五十义者缺其五、岂因缺五人、而灭此一邑乎、曰、设有四十五人、则亦弗灭、</p>
<p>29曰、设有四十人、则何如、曰、缘四十人、吾亦弗行是、</p>
<p>30曰、愿主毋怒、容我言之、假令三十人、则何如、曰、有三十人、亦弗行是、</p>
<p>31曰、敢告于主、假令二十人、则何如、曰、缘二十人、我亦不灭、</p>
<p>32曰、愿主毋怒、容我言之、惟此一次、假令十人、则何如、曰、缘十人、吾亦弗灭、</p>
<p>33耶和华言竟而往、亚伯拉罕乃归、</p>

</div>
</body>
</html>
