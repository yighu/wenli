<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第四章</title>
</head>
<body>
<div>
<h3>第四章</h3>
<p>1既有入其安息之许、故宜戒惧、免尔或有不及之者、</p>
<p>2盖福音宣于我侪、如于彼然、但所闻无益于彼、因闻之者无信以融洽之也、</p>
<p>3夫我侪之信者、得入安息、如上帝所言、我怒而誓曰、彼必不入我安息、然其工自创世时已毕矣、</p>
<p>4盖论第七日有云、上帝于第七日、毕其诸工而安息、</p>
<p>5于此又云、彼必不入我安息、</p>
<p>6既有宜入之人、而先闻福音者、因不顺、故不入、</p>
<p>7历年既多、于大卫书复定一日、如上所云、尔曹 今日若闻其言、勿刚愎乃心、</p>
<p>8傥约书亚已以安息赐之、则后必不复言他日矣、</p>
<p>9由是观之、尚遗一安息、为上帝之民也、</p>
<p>10盖入其安息者、亦以毕其工而安息、如上帝然、</p>
<p>11故我侪宜黾勉以入此安息、免有效其不顺之状而倾覆者、</p>
<p>12盖上帝之道、活泼灵通、利于两刃之剑、能剖刺魂与灵、节与髓、亦立辨人之心思意志也、</p>
<p>13无物不显于其前、万有悉呈露于鞫我者之目也、○</p>
<p>14我侪既有大祭司上帝子耶稣、经行诸天、则宜固守所承奉者、</p>
<p>15盖我之大祭司、非不能体恤我荏弱、彼乃凡事见试、与我无异、惟无罪耳、</p>
<p>16故当毅然近于恩座、以得矜恤、并承随时之恩佑焉、</p>

</div>
</body>
</html>
