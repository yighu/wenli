<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十一章</title>
</head>
<body>
<div>
<h3>第二十一章</h3>
<p>1此后、耶斯列人拿伯、有葡萄园在耶斯列、邻于撒玛利亚王亚哈之宫、</p>
<p>2亚哈谓拿伯曰、尔之葡萄园、邻于我宫、给我为圃、我易以尤佳之园、尔若欲得其值、我则予尔以金、</p>
<p>3拿伯曰、愿耶和华禁我、以我祖之遗业给尔、</p>
<p>4亚哈闻耶斯列人拿伯言、我不以祖遗业给尔、乃抑郁不乐、回宫卧床、面壁不食、</p>
<p>5其后耶洗别诣之曰、心忧不食、曷故、</p>
<p>6曰、我谓耶斯列人拿伯曰、以尔葡萄园给我以易金、或尔欲之、易以他园、彼曰、不以我之葡萄园给尔、</p>
<p>7其后耶洗别曰、尔今治以色列国乎、其起而食、中心欢畅、我必以耶斯列人拿伯之葡萄园给尔、</p>
<p>8遂假亚哈名作书、钤以王印、致于拿伯邑中、与彼偕居之长老显者、</p>
<p>9书曰、宣告禁食、在民间举拿伯于高坐、</p>
<p>10置二匪徒于其前、对之证曰、尔诅上帝及王、即曳之出、以石击毙之、</p>
<p>11邑中之长老显者、遵耶洗别所致之书而行、</p>
<p>12宣告禁食、在民间举拿伯于高坐、</p>
<p>13有匪徒二人入、对之而坐、于众前作证、讼拿伯曰、拿伯诅上帝与王、乃曳之出邑、以石击毙之、</p>
<p>14遣人告耶洗别曰、拿伯已石击而死、</p>
<p>15耶洗别闻之、则告亚哈曰、起据耶斯列人拿伯之葡萄园、即不欲给尔以易金者、盖拿伯已死、而不在矣、</p>
<p>16亚哈闻拿伯死、乃起、欲往耶斯列人拿伯之园、据而有之、○</p>
<p>17耶和华谕提斯比人以利亚曰、</p>
<p>18居撒玛利亚之以色列王亚哈、今在拿伯之园、欲据而有之、尔起往迓、</p>
<p>19告之曰、耶和华云、汝既杀人、又据其业乎、又告之曰、耶和华云、犬于何处舐拿伯之血、亦必于彼舐尔之血、</p>
<p>20亚哈谓以利亚曰、我敌、尔遇我乎、曰、我遇尔矣、因尔自鬻、行耶和华所恶、</p>
<p>21耶和华云、我必降灾于尔、扫除乎尔、尔之丁男、无论被束者、自由者、悉绝之于以色列中、</p>
<p>22亦必使尔家、如尼八子耶罗波安之家、亦如亚希雅子巴沙之家、缘尔激我震怒、使以色列族陷罪、</p>
<p>23论及耶洗别、耶和华云、耶洗别必为犬所噬、在耶斯列城侧、</p>
<p>24凡属亚哈、死于邑者、犬必食之、死于野者、鸟必食之、</p>
<p>25从未有若亚哈自鬻、行耶和华所恶者、为其后耶洗别所怂恿也、</p>
<p>26彼从偶像、行极可憎之事、效亚摩利人所为、即耶和华于以色列人前、所逐之族之事、</p>
<p>27亚哈闻言、则裂其衣、衣麻禁食、卧亦衣麻、行亦柔谨、</p>
<p>28耶和华谕提斯比人以利亚曰、</p>
<p>29亚哈自卑于我前、尔见之乎、缘此、于彼尚存之日、我不降灾、迨其子时、乃降灾于其家、</p>

</div>
</body>
</html>
