<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第四章</title>
</head>
<body>
<div>
<h3>第四章</h3>
<p>1亚当与妇夏娃同室、怀妊生该隐、曰、耶和华使我得男、</p>
<p>2又生其弟亚伯、亚伯为牧、该隐为农、</p>
<p>3厥后、该隐以土所产奉耶和华、</p>
<p>4亚伯亦奉以首生之羊与脂、耶和华眷顾亚伯、与其祭品、</p>
<p>5而不眷顾该隐、与其祭品、该隐盛怒变色、</p>
<p>6耶和华曰、尔怒奚为、变色曷故、</p>
<p>7苟尔行善、岂不欢颜、苟行不善、孽伏于门、彼必恋尔、尔其制之、</p>
<p>8该隐以告弟亚伯、在于田间、攻而杀之、○</p>
<p>9耶和华谓该隐曰、尔弟亚伯安在、曰、不知、我岂防守我弟者乎、</p>
<p>10曰、尔何为耶、汝弟之血有声、自地吁我、</p>
<p>11今地启口、由于尔手、以受汝弟之血、尔必由地见诅、</p>
<p>12汝耕田、地不复效力、尔必流离于地、</p>
<p>13该隐谓耶和华曰、我刑之重、实所不堪、</p>
<p>14尔今逐我、俾离斯土、不复觌尔面、流离于地、遇我者必杀我、</p>
<p>15耶和华曰、凡杀该隐者、受罚七倍、乃赐以表记、免遇之者击之、○</p>
<p>16该隐离耶和华前、往伊甸东挪得地居焉、</p>
<p>17该隐与妻同室、怀妊生以诺、建城、即以其子之名、称为以诺、</p>
<p>18以诺生以拿、以拿生米户雅利、米户雅利生玛土撒利、玛土撒利生拉麦、</p>
<p>19拉麦娶妻二、一名亚大、一名洗拉、</p>
<p>20亚大生雅八、为居幕牧畜者祖、</p>
<p>21其弟犹八、为鼓琴品箫者祖、</p>
<p>22洗拉生土八该隐、乃造铜铁诸利器者祖、其妹名拿玛、</p>
<p>23拉麦谓妻曰、亚大洗拉欤、其闻我声、拉麦之妇欤、其听我言、人害我、我杀之、少者伤我、我戮之、</p>
<p>24若杀该隐、受罚七倍、若杀拉麦、必受罚七十七倍、○</p>
<p>25亚当复与妻同室、生子命名塞特、曰、上帝为我立一子、以代亚伯、因其为该隐所杀也、</p>
<p>26塞特亦生子、命名以挪士、是时人始吁耶和华之名、</p>

</div>
</body>
</html>
