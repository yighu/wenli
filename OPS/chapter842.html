<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十三章</title>
</head>
<body>
<div>
<h3>第二十三章</h3>
<p>1耶和华曰、民牧残我草场之羊、使之离散、其人祸矣、</p>
<p>2故以色列之上帝耶和华、斥责养其民之牧者曰、尔既散我群羊、而驱逐之、不加眷顾、我必依尔所为之恶报尔、耶和华言之矣、</p>
<p>3我必集我群羊所遗者、自所逐至之列国、导之复入于牢、使之滋生繁衍、</p>
<p>4我必立牧者治之养之、使不复畏惧惊惶、其数无缺、耶和华言之矣、○</p>
<p>5耶和华曰、时日将至、我必为大卫兴一义者、乃其条肄、彼将秉权为王、以智处事、秉公行义于斯土、</p>
<p>6当彼之时、犹大获救、以色列安居、其名必称曰耶和华乃我义、</p>
<p>7耶和华曰、其日将至、人不复言、指导以色列人出埃及、维生之耶和华而誓、</p>
<p>8惟言指导以色列家之裔出北方、及凡所驱而至之国、维生之耶和华而誓、彼必居于故土、○</p>
<p>9论众先知、我心忧伤、我骨震动、因耶和华、及其圣言之故、我若醉人、为酒所困、</p>
<p>10斯土充斥淫人、因受诅而愁惨、野间草场枯槁、其人所行乃恶、其势不正、</p>
<p>11耶和华曰、先知祭司、皆为侮慢、在于我室、我见其恶、</p>
<p>12故其行径、将为暗中之滑地、彼必见逐、蹶于其中、盖谴责之年、我必降之以灾、耶和华言之矣、</p>
<p>13撒玛利亚之先知、托巴力而预言、以惑我民以色列、我见其愚、</p>
<p>14耶路撒冷之先知、所行可憎、我亦见之、纵淫乱、行虚诞、而坚恶人之手、致令无人转离其恶、彼于我前如所多玛、其民若蛾摩拉、○</p>
<p>15万军之耶和华论先知曰、我必以茵陈食之、以毒水饮之、因耶路撒冷之先知、使邪恶遍满斯土也、</p>
<p>16万军之耶和华曰、先知预言、尔勿听之、彼教尔以虚妄、所言之启示、乃由己意、非出于耶和华之口、</p>
<p>17彼恒谓藐我者曰、耶和华云、尔必绥安、谓徇己心之刚愎者曰、灾不及于尔身、</p>
<p>18孰立于耶和华议会之中、得闻其语、孰谛听我言哉、</p>
<p>19耶和华之怒已发、有若暴风旋风、击彼恶人之首、</p>
<p>20耶和华之志未成、其意未遂、则其怒不息、日后尔必深悉之、</p>
<p>21维彼先知、我未遣之、彼犹奔走、我未谕之、彼犹预言、</p>
<p>22如彼果立我议会中、必使我民听从我言、转离其邪途、悛改其恶行、</p>
<p>23耶和华曰、我为上帝、岂知近而不知远乎、</p>
<p>24耶和华曰、人岂能退藏于密、使我不见之乎、我岂非充乎天地哉、</p>
<p>25惟彼先知、妄托我名宣预言曰、我得梦矣、我得梦矣、彼所言者、予闻之矣、</p>
<p>26惟彼先知、徇己心之诈而预言、其存此心、伊于胡底、</p>
<p>27彼互述所梦、欲使我民忘乎我名、若厥祖因巴力而忘我名然、</p>
<p>28耶和华曰、先知有梦、任其述之、有我之言、则实道之、糠与麦何与乎、</p>
<p>29耶和华曰、我言岂非若火、又若摧石之锤乎、</p>
<p>30耶和华曰、凡先知互窃我言者、我必攻之、</p>
<p>31耶和华曰、凡先知信口曰、彼言之矣、我必攻之、</p>
<p>32耶和华曰、凡宣虚妄之梦、以为预言、且以诳言诩语惑我民者、我必攻之、我未遣之、亦未命之、彼不裨益斯民也、○</p>
<p>33耶和华曰、若斯民、或先知、或祭司、问尔曰、耶和华有何警示、尔当应之曰、何警示耶、耶和华云、我必弃尔、</p>
<p>34凡先知、或祭司、或庶民、言耶和华之警示者、我必罚其人、及其家、</p>
<p>35尔当互问邻里昆弟曰、耶和华何所答、何所言乎、</p>
<p>36勿复言耶和华之警示、其人之言、必为己之重负、以尔妄用我维生上帝、万军耶和华之言也、</p>
<p>37尔当谓先知曰、耶和华于尔何所答、耶和华何所言乎、</p>
<p>38耶和华曰、我既遣人告尔、勿言耶和华之警示、尔若言之、</p>
<p>39我必尽忘尔、且遗弃尔、及我所锡尔祖与尔之邑、绝于我前、</p>
<p>40使尔蒙羞负辱、历久不忘、</p>

</div>
</body>
</html>
