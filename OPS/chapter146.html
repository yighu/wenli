<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十九章</title>
</head>
<body>
<div>
<h3>第二十九章</h3>
<p>1别之为圣、俾任祭司职、以奉事我、宜取牡犊一、无疵之牡绵羊二、</p>
<p>2无酵之饼、及和油之饼、抹油之薄饼、俱无酵、以细麦面作之、</p>
<p>3盛于一筐、并犊与羊、携之而至、</p>
<p>4引亚伦及其子、造会幕门、以水濯之、</p>
<p>5衣亚伦以衣、即里衣、长衣、圣衣、补服、束以巧制之绅、</p>
<p>6以冠冠首、上加圣冕、</p>
<p>7倾膏其首以膏之、</p>
<p>8携其子来、衣之以衣、</p>
<p>9束以绅、冠以冠、别之为圣、使亚伦与其子任祭司职、以为永例、○</p>
<p>10牵犊至会幕门、使亚伦及子按手其首、</p>
<p>11宰于耶和华前、会幕门外、</p>
<p>12取犊之血、以指衅于坛角、余血倾于坛基、</p>
<p>13以盖脏之脂、及肝网、二肾与其脂、悉焚于坛、</p>
<p>14惟其肉皮与矢、火之营外、此为赎罪之祭、○</p>
<p>15取牡绵羊之一、使亚伦及子按手其首、</p>
<p>16于焉宰之、以血洒于坛之四周、</p>
<p>17脔切其肉、洗脏及腿、与脔切者暨首、置于一处、</p>
<p>18以其全体焚于坛上、是为燔祭、献于耶和华、以为馨香之火祭、○</p>
<p>19取牡绵羊之二、使亚伦及子按手其首、</p>
<p>20于焉宰之、以血衅于亚伦及子之右耳垂、与右手之巨擘、右足之将指、洒血于坛四周、</p>
<p>21取坛上之血与膏、洒于亚伦及子之身与衣、区别其身及衣为圣、</p>
<p>22此羊乃为立职之祭、故取其脂与尾、盖脏之脂、肝网、二肾及其脂、并右腿、</p>
<p>23于耶和华前、无酵饼筐中、取馒一、油饼一、薄饼一、</p>
<p>24皆置于亚伦及子之手、摇于耶和华前、以为摇祭、</p>
<p>25尔自其手接之、加于燔祭之上、焚之于坛、是为馨香之火祭、献于耶和华、○</p>
<p>26立亚伦任圣职、所用之羊、宜取其腔、摇于耶和华前、以为摇祭、后归于尔、</p>
<p>27立亚伦与子任圣职、所用之羊、必以所摇之腔、所举之腿为圣、</p>
<p>28必永归于亚伦、及其子孙、此乃以色列人所奉之举祭、每献酬恩祭时、以此举祭献于耶和华、○</p>
<p>29亚伦之圣服、必遗其子孙、使衣之以受膏、而任圣职、</p>
<p>30其子继为祭司、入会幕、供职于圣所、必衣是衣、历至七日、○</p>
<p>31宜取立任圣职所用之羊、烹其肉于圣所、</p>
<p>32亚伦与子、必于会幕门前、食羊及筐中之饼、</p>
<p>33所以为之赎罪、立任圣职、区别为圣之物、彼当食之、外人勿食、因为圣物故也、</p>
<p>34如有立任圣职、所用之肉或饼、留于明晨、则勿食、必爇以火、因为圣物故也、○</p>
<p>35尔必遵我所谕、施于亚伦及其子、行此立任圣职之礼、历至七日、</p>
<p>36日献牡犊一、为赎罪之祭、并赎坛以洁之、沃之以膏、俾其为圣、</p>
<p>37赎坛七日、使之成圣、其坛遂为至圣、凡触之者、皆为圣焉、○</p>
<p>38宜日献于坛者、即一岁之羔二、</p>
<p>39晨献其一、暮献其一、</p>
<p>40晨献羔、加细面伊法十分之一、和捣油一欣四分之一、及酒一欣四分之一、以为灌祭、</p>
<p>41暮献羔、如晨礼、亦献素祭灌祭、以为耶和华馨香之火祭、</p>
<p>42此历世恒献之燔祭、行于耶和华前、在会幕门、我将临而谕汝之所、</p>
<p>43我必与以色列人会于此、使幕因我荣光而为圣、</p>
<p>44我将使会幕及祭坛成圣、且使亚伦与子为圣、任祭司职、以奉事我、</p>
<p>45我必处以色列族中、为其上帝、</p>
<p>46俾知我乃耶和华、彼之上帝、导之出埃及、欲居其中、我乃耶和华、彼之上帝也、</p>

</div>
</body>
</html>
