<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第五章</title>
</head>
<body>
<div>
<h3>第五章</h3>
<p>1我为良友而歌、论其葡萄园曰、良友有园、在彼山冈、其地膏腴、</p>
<p>2垦地除石、以葡萄之嘉种、植于其中、建台凿醡、冀结佳果、反生野果、</p>
<p>3耶路撒冷居民、及犹大人欤、今可在我与葡萄园之间、辨其是非、</p>
<p>4我于葡萄园所为者、又何加焉、冀结佳果、反生野果何也、</p>
<p>5今我示尔、我葡萄园、何以处之、我必撤其篱、俾见吞噬、毁其垣、俾遭蹂躏、</p>
<p>6使之荒芜、不治不锄、荆棘蒺藜滋长、命云不雨、</p>
<p>7夫万军耶和华之葡萄园、即以色列家、其所悦之树、乃犹大人也、冀其公、反见暴虐、冀其义、反有哀号、○</p>
<p>8增其第宅、广其田畴、致无隙地、独居于中、祸哉其人、</p>
<p>9万军之耶和华附我耳曰、诚哉、许多第宅、将为荒芜、虽广且美、无人居之、</p>
<p>10葡萄园三十亩、将产酒一罢特、谷种一贺梅尔、仅产谷一伊法、</p>
<p>11夙兴纵饮醇醪、迨及昏夜、沉湎于酒、祸哉其人、</p>
<p>12筵间备有琴瑟鼗笛、加之以酒、不顾耶和华之工、不思其手所作、</p>
<p>13是以我民因无知而被虏、尊者饥困、庶民燥渴、</p>
<p>14阴府大纵其欲、孔张厥口、彼之尊荣、与其众庶繁华、及宴乐者、俱陷于中、</p>
<p>15贱者屈、尊者卑、目高者降、</p>
<p>16惟万军之耶和华以公而崇高、维圣之上帝以义而见圣、</p>
<p>17斯时羔羊啮刍、如在己苑、富厚者之荒田、旅人食其所产、○</p>
<p>18以虚伪为绳引邪恶、如以曳车之索牵罪戾、祸哉其人、</p>
<p>19彼曰、愿其速成厥功、俾我见之、愿以色列圣者所谋速临、俾我知之、</p>
<p>20谓善为恶、谓恶为善、以光为暗、以暗为光、以苦为甘、以甘为苦、祸哉其人、</p>
<p>21自视为智、自以为慧、祸哉其人、</p>
<p>22勇于饮酒、能调醇醪、</p>
<p>23受贿而义恶人、夺义人之义、祸哉其人、</p>
<p>24故若禾稿焚于火、枯草销于焰、其根将朽、其花飞扬若尘、因其废弃万军耶和华之律、藐视以色列圣者之言、</p>
<p>25故耶和华之烈怒、及于其民、伸手击之、山岳震动、尸如街衢之粪土、然其怒未息、其手尚伸焉、</p>
<p>26彼将建纛、以招远邦、自地极而号召之、则疾趋而至、</p>
<p>27其中无惫者、无踬者、不寝不寐、腰带弗解、履带弗断、</p>
<p>28其矢既利、其弓悉张、马蹄如火石、车轮如旋风、</p>
<p>29其吼若牝狮、其鸣若稚狮、咆哮攫食、曳之而去、莫之能救、</p>
<p>30是日也、敌向之咆哮、若海涛澎湃、人望其地、则见幽暗艰苦、其光晦于密云、</p>

</div>
</body>
</html>
