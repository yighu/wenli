<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十二章</title>
</head>
<body>
<div>
<h3>第二十二章</h3>
<p>1耶和华拯大卫于诸敌、及扫罗之手时、大卫作歌以颂之、</p>
<p>2曰、耶和华为我磐石、我之保障、我之救援兮、</p>
<p>3上帝我之磐石、我托庇于彼兮、为我之盾、拯救之角、我之高台、避难之所兮、我救者欤、尔乃援我于凶暴兮、</p>
<p>4耶和华宜颂美兮、我呼吁之、则见拯于诸敌兮、</p>
<p>5死亡之波涛环我、匪势之冲激怖我、</p>
<p>6阴府之绳索绕我、死亡之机槛逮我、</p>
<p>7我苦难中呼耶和华、吁我上帝兮、彼自殿中垂听我声、我之呼吁达于其耳兮、</p>
<p>8因彼奋怒、大地震动、天基摇撼兮、</p>
<p>9烟自其鼻升、火从其口出、炭为所燃兮、</p>
<p>10垂诸天而临格、足下幽且深兮、</p>
<p>11乘基路伯而飞、藉风翼而显见兮、</p>
<p>12使玄冥为幕以环之、即水之汇聚、云之浓密兮、</p>
<p>13由其前之光辉、炭为所燃兮、</p>
<p>14耶和华自天起雷、至高者发其声兮、</p>
<p>15彼发矢以溃敌、闪电而乱之兮、</p>
<p>16因耶和华叱咤、鼻息之发、海底见而地基露兮、</p>
<p>17彼自上垂手、援我于巨浸兮、</p>
<p>18拯我于劲敌、及憾我者、以其强于我兮、</p>
<p>19我遭难时、敌来攻我、惟耶和华为我所恃兮、</p>
<p>20导我入宽广之区、施行救援、以其悦我兮、</p>
<p>21耶和华依我行之义而赏赉、循我手之洁而报施、</p>
<p>22因我守耶和华之道、未尝为恶、离我上帝兮、</p>
<p>23彼之律例、悉在我前、未尝违其典章兮、</p>
<p>24我于其前为完人、自守而远恶兮、</p>
<p>25故耶和华依我之义、视我之洁、而报我兮、</p>
<p>26尔于仁慈者应以仁慈、纯全者应以纯全、</p>
<p>27清洁者应以清洁、乖戾者应以拂逆、</p>
<p>28困苦之民、尔救援之、骄泰之辈、尔目鉴察、而卑抑之兮、</p>
<p>29耶和华欤、尔为我之灯光、耶和华必烛我幽暗兮、</p>
<p>30我赖尔冲突敌军、恃我上帝逾越垣墉兮、</p>
<p>31上帝之道纯全、耶和华之言经验、凡托庇于彼者、彼为其盾兮、</p>
<p>32耶和华而外、孰为上帝兮、我上帝而外、孰为磐石兮、</p>
<p>33上帝为我巩固之保障、导完人行其道途兮、</p>
<p>34令我足捷如鹿、置我于高处兮、</p>
<p>35教我手习战鬬、致我臂挽铜弓兮、</p>
<p>36尔赐我拯救之盾、尔之温和、俾我为大兮、</p>
<p>37使我步履宽裕、我足未尝滑跌兮、</p>
<p>38我追敌而歼之、未行殄灭、不旋归兮、</p>
<p>39我施剿而破之、使之不振、仆我足下兮、</p>
<p>40盖尔以力束我、使备战争、起而攻我者、俾服于我兮、</p>
<p>41使我诸敌背我而驰、致我翦灭憾我者兮、</p>
<p>42彼瞻望而无援、吁耶和华亦弗应兮、</p>
<p>43我则捣之若地上之尘、践之若街中之泥、散之四方兮、</p>
<p>44尔援我于我民之竞争、保我为列邦之元首、我所不识之民、必服役我兮、</p>
<p>45外族之人、必归诚我、闻我之名、立即顺从兮、</p>
<p>46外族衰落、出其卫所、战栗而来兮、</p>
<p>47耶和华维生兮、我之磐石、宜颂美兮、上帝我拯救之磐石、当尊崇兮、</p>
<p>48上帝为我复仇、使诸民服于我兮、</p>
<p>49援我于敌、举我超乎攻我者、拯我于强暴兮、</p>
<p>50耶和华欤、我必于列邦中称谢尔、歌颂尔名兮、</p>
<p>51耶和华大施拯救于所立之王、施恩于其受膏者、即大卫及其后裔、永世靡暨兮、</p>

</div>
</body>
</html>
