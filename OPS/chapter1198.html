<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第七章</title>
</head>
<body>
<div>
<h3>第七章</h3>
<p>1夫此麦基洗德、撒冷王也、为至高上帝之祭司、昔遇亚伯拉罕攻杀诸王而旋、则祝之、</p>
<p>2亚伯拉罕亦以所有者、什一赠之、其名初译为义王、继为撒冷王、即平康王、</p>
<p>3彼无父母、无谱系、无生始、无寿终、犹上帝子恒为祭司焉、○</p>
<p>4试思先祖亚伯拉罕、以所获之极品什一赠之、其人之尊为何如耶、</p>
<p>5夫利未子孙受祭司职者、亦奉命依律取什一于民、即出于亚伯拉罕之身、为其兄弟者、</p>
<p>6但麦基洗德不属利未谱系、乃取什一于亚伯拉罕、而祝其蒙许者、</p>
<p>7卑者受祝于尊、乃不易之理也、</p>
<p>8今之取什一者、俱为必死之人、惟彼则有证其为生者、</p>
<p>9且可谓取什一之利未、曾由亚伯拉罕而输什一、</p>
<p>10盖麦基洗德遇亚伯拉罕时、利未尚在其先祖之身矣、○</p>
<p>11昔民在利未人祭司职下受律、若由之得完全、则何须别兴一祭司、依麦基洗德之班、而不谓之依亚伦班乎、</p>
<p>12盖祭司之职既易、则律亦必易、</p>
<p>13此言所指者、乃属他支、从未有侍于坛者、</p>
<p>14我主出自犹大明矣、此支、摩西未尝以祭司职言之、</p>
<p>15既云别兴一祭司、犹麦基洗德之状、其事更昭然矣、</p>
<p>16其立也、非依形躯诫命之律、乃依永生之能、</p>
<p>17有证之者曰、尔依麦基洗德之班、永为祭司、</p>
<p>18夫前诫因荏弱无益而废、</p>
<p>19盖律无所成全、遂引入愈善之望、我侪由之而近上帝、</p>
<p>20其立也、非不以誓、</p>
<p>21他祭司则无誓而立、惟斯则以誓、因谕之者云、主誓不悔、尔永为祭司、</p>
<p>22如是、则耶稣为愈善之约之中保矣、</p>
<p>23彼为祭司者固多、因有死而不得恒存、</p>
<p>24惟此以永存故、其职则不易也、</p>
<p>25故凡赖之以近上帝者、彼悉能救之、以其恒生、为之吁求也、○</p>
<p>26夫如是之大祭司、宜乎我侪、乃至圣无恶无污、远乎罪人、高出诸天、</p>
<p>27非若彼大祭司每日献祭、先为己罪、后为民罪、盖一献己而已足矣、</p>
<p>28律立荏弱之人为大祭司、惟律后之誓言、则立子永为完全者、</p>

</div>
</body>
</html>
