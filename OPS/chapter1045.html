<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十五章</title>
</head>
<body>
<div>
<h3>第十五章</h3>
<p>1众税吏与罪人、就听耶稣、</p>
<p>2法利赛人与士子訾议曰、彼纳罪人、而共食焉、</p>
<p>3耶稣设喻语之曰、</p>
<p>4尔中孰有百羊、而亡其一、不姑舍九十九羊于野、往觅其亡者、至于获乎、</p>
<p>5获之则喜、负于肩、</p>
<p>6归而集其友邻、谓之曰、与我同乐、我所亡之羊已获矣、</p>
<p>7我语汝、罪人有一改悔者、则在天为之乐亦然、较为九十九义人、无须改悔者尤甚也、</p>
<p>8或妇有银钱十、而亡其一、岂不燃灯扫室、而勤觅之、至于获乎、</p>
<p>9获之、则集其友邻曰、与我同乐、我所亡之钱已获矣、</p>
<p>10我语汝、罪人有一改悔者、在上帝使者前、为之喜亦然、○</p>
<p>11又曰、或有二子、</p>
<p>12其季子谓父曰、父欤、以当归我之业予我、父遂以产分之、</p>
<p>13未几、季子尽挟所有远游异地、在彼放恣、浪费其业、</p>
<p>14尽耗一切、适其地大饥、始形困乏、</p>
<p>15遂投其地一民、遣之于田牧豕、</p>
<p>16欲以豕所食之豆荚充腹、而无人予之、</p>
<p>17既而悟曰、我父若许佣人、其粮有余、我乃于此饥而死耶、</p>
<p>18我将起而诣父、谓之曰、父欤、我获罪于天及尔、</p>
<p>19今而后、不堪称为尔子矣、视我如佣人之一可也、</p>
<p>20遂起而诣父、相去尚远、父见而悯之、趋抱其颈而吻接之、</p>
<p>21子曰、父欤、我获罪于天及尔、今而后、不堪称为尔子矣、</p>
<p>22父语诸仆曰、速取至美之袍衣之、施环于其指、纳履于其足、</p>
<p>23且牵肥犊宰之、我侪可食而乐焉、</p>
<p>24盖我此子、死而复生、亡而复得者也、众遂乐焉、</p>
<p>25适长子自田归、将及室、闻乐舞、</p>
<p>26呼一仆、问其故、</p>
<p>27对曰、尔弟归、尔父宰肥犊、为其无恙而复得之也、</p>
<p>28长子怒、不肯入、父出劝之、</p>
<p>29长子谓父曰、我事尔多年、从无违命、而尔未尝赐我一羔、俾我与友同乐、</p>
<p>30惟尔此子、狎妓尽耗尔产、彼至、乃为之宰肥犊也、</p>
<p>31父曰、子乎、尔常偕我、我所有者、</p>
<p>32皆为尔有、惟尔弟死而复生、亡而复得、我侪喜乐宜也、</p>

</div>
</body>
</html>
