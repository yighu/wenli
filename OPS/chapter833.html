<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十四章</title>
</head>
<body>
<div>
<h3>第十四章</h3>
<p>1耶和华论旱干、所谕耶利米之言、○</p>
<p>2曰、犹大悲哀、邑门衰败、众衣墨绖、而坐于地、耶路撒冷号啕、升闻于上、</p>
<p>3贵胃遣役取水、至井见其无水、乃携空器而返、含羞抱愧、而蒙其首、</p>
<p>4地不得雨、土壤燥裂、耕者含羞、而蒙其首、</p>
<p>5麀鹿产子于野、因无草而遗之、</p>
<p>6野驴立于童山、喘若野犬、因无刍而目昏、○</p>
<p>7耶和华欤、我之愆尤虽证我恶、愿尔缘尔名而施行、我屡悖逆、干罪于尔、</p>
<p>8以色列之望、难中之救者欤、尔奚若羇旅于斯土、又若行人投止一宿哉、</p>
<p>9奚若受惊之人、又若不能施援之勇士、耶和华欤、尔犹在我中、我以尔名为称、勿离弃我、○</p>
<p>10耶和华论斯民曰、彼喜妄行、不禁厥足、故耶和华不纳之、今必念其愆尤、罚其罪戾、</p>
<p>11耶和华谕我曰、毋为斯民祈福、</p>
<p>12彼禁食时、我不听其呼吁、彼献燔祭素祭、我不纳之、惟以锋刃饥馑疫疠灭之、</p>
<p>13我则曰、噫、主耶和华欤、诸先知语民曰、尔必不罹锋刃、不遭饥馑、耶和华必于斯土、锡尔久安、</p>
<p>14耶和华谕我曰、诸先知托我名而妄言、我未遣之、未命之、未谕之、彼之所传、乃虚伪之启示、无凭之卜筮、妄诞之言词、己心之诡诈、</p>
<p>15故耶和华论托其名而预言之先知曰、我未遣之、彼曰、锋刃饥馑、必不及于斯土、惟彼先知、必为锋刃饥馑所灭、</p>
<p>16听其预言之民、暨厥妻室子女、必因锋刃饥馑、掷于耶路撒冷之衢、无瘗之者、我必以其罪恶归于其身、</p>
<p>17尔其以是言语之曰、我目流涕、昼夜不息、我民处女、大见摧残、而受重伤、</p>
<p>18我若往于田、则见为刃所戮者、我若入于邑、则见因饥而病者、先知祭司、游于未识之地、○</p>
<p>19尔尽弃犹大乎、尔心厌恶锡安乎、奚为击我、无术可疗、我望平康、未得裨益、我期医治、而受恐惶、</p>
<p>20耶和华欤、我侪认己之邪恶、与列祖之愆尤、以我获罪于尔也、</p>
<p>21为尔名故、勿厌我、勿辱尔尊荣之位、记忆与我所立之约、勿废之、</p>
<p>22异邦虚无之物、有能降雨者乎、天能自施甘霖乎、我之上帝耶和华欤、行此者非尔乎、故我仰望尔、盖此诸事、皆尔所为也、</p>

</div>
</body>
</html>
