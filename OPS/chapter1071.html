<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十七章</title>
</head>
<body>
<div>
<h3>第十七章</h3>
<p>1耶稣言竟、举目仰天曰、父欤、时至矣、祈荣尔子、致子荣尔、</p>
<p>2如尔予子以权、以治凡有血气者、俾子以永生予尔所予之者、</p>
<p>3永生也者、识尔为唯一之真上帝、与尔所遣之耶稣基督也、</p>
<p>4我已荣尔于地、尔所委我行者、我已成之矣、</p>
<p>5父欤、今使我与尔偕荣、即创世之先、与尔共有之荣也、</p>
<p>6尔自世予我之人、我已以尔名示之、彼原属尔、尔以予我、而彼已守尔道也、</p>
<p>7今彼知尔所予我者、悉由于尔、</p>
<p>8盖尔授我之言、我授于彼、而彼受之、知我诚由尔出、且信尔遣我也、</p>
<p>9我为彼祈、不为世祈、惟为尔所予我者、以其属尔也、</p>
<p>10凡属我者属尔、属尔者属我、我于彼而荣矣、</p>
<p>11今而后、我不在世、彼在世、我归尔、圣父欤、尔所予我者、祈于尔名保之、俾其为一、如尔我然、</p>
<p>12我偕彼之时、曾于尔所予我之名保之、且守之、中无所亡、惟沦亡之子耳、以应经言也、</p>
<p>13今我归尔、而言此于世、致我之乐盈于彼焉、</p>
<p>14我以尔道授之、而世恶之、以其不属世、如我不属世然、</p>
<p>15我非祈尔取之离世、乃保之脱恶也、</p>
<p>16彼不属世、如我不属世然、</p>
<p>17祈尔圣之以真理、尔道乃真理也、</p>
<p>18尔遣我入世、我亦遣彼入世、</p>
<p>19我为彼而圣、使彼亦以真理而圣、</p>
<p>20我不仅为彼祈、亦为因其言而信我者祈、</p>
<p>21使皆为一、如父在我中、我在父中、使彼亦在我侪中、令世信尔遣我也、</p>
<p>22尔予我之荣、我已予彼、使之为一、如尔我为一然、</p>
<p>23我于彼中、尔于我中、使之成全于一、致世知尔遣我、且爱彼如爱我焉、</p>
<p>24父欤、尔所予我者、愿于我所在、彼亦偕在、见尔赐我之荣、盖创世之先、尔已爱我矣、</p>
<p>25义哉父乎、世弗尔知、惟我知尔、斯人亦知尔遣我也、</p>
<p>26我既以尔名示之、又将示之、致尔爱我之爱在彼中、我亦在彼中矣、</p>

</div>
</body>
</html>
