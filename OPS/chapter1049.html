<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十九章</title>
</head>
<body>
<div>
<h3>第十九章</h3>
<p>1耶稣入耶利哥、经行时、</p>
<p>2有撒该者、为税吏长而富、</p>
<p>3欲识耶稣为谁、以人众而不得见、身短故也、</p>
<p>4遂趋前升桑、以其必过此也、</p>
<p>5耶稣至、仰视之、曰、撒该速下、今日我将主尔家、</p>
<p>6遂亟下、喜接之、</p>
<p>7众见之、訾议曰、彼往寓罪人之家矣、</p>
<p>8撒该立而谓主曰、主欤、我以所有之半济贫、若诬诈人者、则四倍偿之、</p>
<p>9耶稣曰、今日拯救临此家矣、以其亦为亚伯拉罕之裔也、</p>
<p>10盖人子至、为寻救亡失之人耳、○</p>
<p>11众闻此言时、耶稣因近耶路撒冷、且众意上帝国将即显著、遂复设喻、</p>
<p>12曰、有贵胄往远地、欲受国而返、</p>
<p>13召其仆十人、予金十斤、谓之曰、贸易以待我来、</p>
<p>14其民憾之、遣使于其后曰、我侪不欲斯人君我也、</p>
<p>15贵胄受国而返、命召予金之仆、欲知其获利几何、</p>
<p>16其一至曰、主之一斤、已获十斤矣、</p>
<p>17曰、俞、善仆也、尔于小者既忠、可宰十邑也、</p>
<p>18其次至曰、主之一斤、已获五斤矣、</p>
<p>19曰、尔亦可宰五邑也、</p>
<p>20又其次至曰、主之一斤在此、我藏之于巾、</p>
<p>21盖我畏尔严人也、未置者取之、未播者获之、</p>
<p>22主谓之曰、恶哉仆乎、我即由尔口而判尔、尔既知我严、未置而取、未播而获、</p>
<p>23盍以我金置肆、我来时、可以取之而获其利、</p>
<p>24遂命左右曰、夺其一斤、以予有十斤者、</p>
<p>25众曰、主、彼已有十斤矣、</p>
<p>26曰、我语汝、凡有者、将予之、无者、并其所有、亦将夺之、</p>
<p>27至于我敌、不欲我君之者、曳之来、诛于我前、○</p>
<p>28耶稣言竟、前行、上耶路撒冷、○</p>
<p>29既近伯法其、与伯大尼、于橄榄山遣门徒二人、</p>
<p>30曰、尔往前村、至则见小驴絷焉、从无乘之者、解而牵之来、</p>
<p>31倘有问尔解之何为、则曰主需之、</p>
<p>32使者往、果如所言、</p>
<p>33解小驴时、其主诘之曰、解驴何为、</p>
<p>34曰、主需之、</p>
<p>35遂牵就耶稣、置己衣于其上、扶耶稣乘之、</p>
<p>36行时、众以衣布于路、</p>
<p>37既近耶路撒冷、将下橄榄山、众门徒因所见诸异能而喜、大声赞美上帝、</p>
<p>38曰、奉主名而来之王、宜颂也、在天和平、在至上者光荣、</p>
<p>39众中有法利赛数人、谓耶稣曰、夫子、当责尔徒、</p>
<p>40曰、我语汝、此辈若缄默、诸石将呼矣、○</p>
<p>41既近、见城、则为之哭、</p>
<p>42曰、尔于是日、若知关乎平安之事则幸、但今隐于尔目矣、</p>
<p>43盖日将至、尔敌必筑垒环尔、四面困尔、</p>
<p>44且掷尔及尔中子女于地、不遗一石于石上、以尔不知眷顾尔之日也、○</p>
<p>45入殿、逐其贸易者、</p>
<p>46谓之曰、记有之、我室必为祈祷室、而尔曹以为盗巢也、○</p>
<p>47耶稣每日在殿训诲、祭司诸长、士子、与民间尊长、寻机灭之、</p>
<p>48但未得所为、因民皆倾听之也、</p>

</div>
</body>
</html>
