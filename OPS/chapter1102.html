<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十七章</title>
</head>
<body>
<div>
<h3>第二十七章</h3>
<p>1既拟定使我侪航海、往义大利、则以保罗及他囚数人、付于御营之百夫长犹流、</p>
<p>2遂登亚大米田舟、将往亚西亚海滨诸处、扬帆而行、有马其顿之帖撒罗尼迦人、亚里达古偕焉、</p>
<p>3次日、泊于西顿、犹流善待保罗、许就其友、俾得供给、</p>
<p>4由彼扬帆行居比路岛下、风逆故也、</p>
<p>5既济基利家旁非利亚之海、至吕家之每拉、</p>
<p>6遇亚力山太舟、将往义大利、百夫长令我侪登之、</p>
<p>7缓行多日、仅至革尼土对面、为风所阻、行革哩底岛下、与撒摩尼相对、</p>
<p>8沿岸而行、仅至一处名佳澳、近拉西亚邑、○</p>
<p>9历时既久、已过禁食之期、舟行险危、保罗劝众曰、</p>
<p>10诸君、我观此次行舟、必多损害、不第舟与货已也、且及我侪生命矣、</p>
<p>11然百夫长信舟长与舟主、过于保罗之言、</p>
<p>12且以此澳度冬不便、多劝前行、或可至非尼基度冬、即革哩底之一澳、向东南东北者、</p>
<p>13适南风徐来、众以为得意、遂起锚、傍革哩底而行、</p>
<p>14未几狂风骤下、由岛拍舟、其风名友拉革罗、</p>
<p>15舟为风所掣、不能胜之、随风飘荡、</p>
<p>16行至一小岛、名高大者之下、仅能收其小艇、</p>
<p>17既曳之上、乃多方护舟、以索缚其底、且恐搁于赛耳底滩、乃下帆、任其飘荡、</p>
<p>18狂风撼之甚、次日、弃其所载、</p>
<p>19又次日、抛掷舟具、</p>
<p>20多日不见日星、风雨交迫、而得救之望绝矣、</p>
<p>21众久未食、保罗立其中曰、诸君、尔昔当听我言、若不离革哩底、则不遭此损害矣、</p>
<p>22今我劝尔安心、因尔中无一丧命者、惟舟而已、</p>
<p>23盖我所属所事之上帝、其使昨夜立于我侧曰、</p>
<p>24保罗勿惧、尔必立于该撒之前、且上帝悉以同舟者赐尔、</p>
<p>25故诸君宜安心、我信上帝、我侪所遇者、必如所言也、</p>
<p>26然必搁于一岛矣、○</p>
<p>27至第十四夜、舟飘于亚底亚海、约夜半、舟子以为近岸、</p>
<p>28测水得二十仞、少进、又测、得十五仞、</p>
<p>29恐触石、于舟尾投四锚、以冀天明、</p>
<p>30舟子欲弃舟而逃、下小艇、佯为投锚于舟首者、</p>
<p>31保罗谓百夫长与士卒曰、此人不留于舟、尔曹不得救也、</p>
<p>32士卒即断小艇之索、任其飘去、</p>
<p>33天将明、保罗劝众取食、曰、尔曹悬望、忍饥不食、今已十四日矣、</p>
<p>34故劝尔取食、与尔之得救有关也、盖尔众之一发亦不致陨于首、</p>
<p>35言毕取饼、当众前谢上帝、擘而先食、</p>
<p>36众心乃安、亦食焉、</p>
<p>37在舟者、共二百七十六人、</p>
<p>38既食而饱、弃麦于海以轻舟、</p>
<p>39天明、不识其地、惟见一澳有岸、乃共议、或可进舟于彼、</p>
<p>40遂弃锚于海、松舵缆、扬帆遇风、望岸而行、</p>
<p>41值二水夹流处、舟遂搁、舟首胶定不动、舟尾因浪猛烈而破、</p>
<p>42士卒议杀诸囚、恐有泅而逃者、</p>
<p>43百夫长欲救保罗、阻其所谋、命能泅者先下水登岸、</p>
<p>44其余或乘板、或凭舟中物、于是皆得救登岸焉、</p>

</div>
</body>
</html>
