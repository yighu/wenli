<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第五十四章</title>
</head>
<body>
<div>
<h3>第五十四章</h3>
<p>1不妊不产者欤、尔其讴歌、未劬劳者欤、尔其歌咏欢呼、盖独处者较有夫者、其子尤多也、</p>
<p>2拓尔幕地、展尔室帏、毋限止焉、长尔索、固尔橛、</p>
<p>3盖尔将蔓延左右、后裔得嗣列邦、荒凉之邑、有人居处、</p>
<p>4勿畏惧、以无愧也、勿惭怍、以无辱也、盖必忘少时之耻、不复念嫠时之辱、</p>
<p>5肇造尔者、乃尔之夫、名万军之耶和华、救赎尔者、乃以色列之圣者、必称为全地之上帝也、</p>
<p>6耶和华召尔、如召被弃之妇、少时见出而心忧者、尔上帝言之矣、</p>
<p>7我之弃尔、祇片时耳、必以鸿慈集尔、</p>
<p>8我愤怒时、掩面须臾、必以永久之仁慈矜恤尔、赎尔之耶和华言之矣、</p>
<p>9此犹挪亚之洪水、昔我誓云、不复使洪水汎滥于地、今亦誓云、不复怒尔、不复责尔矣、</p>
<p>10山岳可迁、冈陵可移、惟我之仁慈不迁、我之和约不移、恤尔之耶和华言之矣、○</p>
<p>11尔遭患难、飘于巨风、不得慰藉者、我将以丹砂砌尔之石、以青玉作尔之基、</p>
<p>12以红玉建尔堞、以珊瑚造尔门、以宝石作尔疆域、</p>
<p>13尔之子女、将蒙耶和华之教、众子大获平康、</p>
<p>14尔因行义、必得坚立、远离暴虐、毋庸畏葸、恐怖不近尔身、</p>
<p>15人或构衅、非我所使、凡构衅攻尔者、必缘尔而颠仆、</p>
<p>16工人吹火制器、以为用者、乃我所造、施行殄灭之人、亦我所造、</p>
<p>17凡为攻尔所制之器、必不利达、凡为鞫尔而动之舌、尔必罪之、斯为耶和华诸仆之益、亦为其义、乃本乎我、耶和华言之矣、</p>

</div>
</body>
</html>
