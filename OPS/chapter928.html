<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第四章</title>
</head>
<body>
<div>
<h3>第四章</h3>
<p>1尼布甲尼撒王诏天下诸民诸国、诸方言者曰、愿尔平康增益、</p>
<p>2至上上帝于我所行之神迹奇事、我以宣之为善、</p>
<p>3大哉其神迹、伟哉其奇事、其国永存、其权历世弗替、○</p>
<p>4我尼布甲尼撒安居于我室、畅遂于我宫、</p>
<p>5爰得一梦、令我畏惧、在床所思、暨所得之异象、使我烦扰、</p>
<p>6乃命引巴比伦哲士、咸诣我前、为我解梦、</p>
<p>7于是巫人术士、迦勒底人、卜筮皆至、我告以梦、彼未为我解之、</p>
<p>8终有但以理、依我神之名、称曰伯提沙撒、为圣神之灵所感者、至于我前、我以梦告之曰、</p>
<p>9巫师长伯提沙撒欤、我知圣神之灵寓于尔中、秘奥无足难尔、其告我所得之梦象、为我解之、</p>
<p>10我在床所得之异象若是、见有一树、植于地中、其干高甚、</p>
<p>11其树生长坚刚、高凌霄汉、四极见之、</p>
<p>12其叶秀茂、厥果繁多、足供众生、野兽伏于其荫、飞鸟栖于其枝、凡有血气者、由之得食、</p>
<p>13我在床所得之异象、见一儆醒之圣使、自天而降、</p>
<p>14大声呼曰、伐其树、斫其枝、摇落其叶、播散其果、使兽离其下、使鸟去其枝、</p>
<p>15惟留其根于地、在田野青草之间、束以铜铁之索、湿以天露、俾与野兽共啮地草、</p>
<p>16变其人心、予以兽心、历至七期、</p>
<p>17此乃儆醒者所定、圣使所命、使生民咸知至上者治世人之国、随意畀人、立人间之至卑者主之、</p>
<p>18我尼布甲尼撒王所得之梦即此、伯提沙撒欤、尔其解之、我国中诸哲士、不能为我解、惟尔能之、盖圣神之灵寓于尔中也、○</p>
<p>19称伯提沙撒之但以理、愕然顷之、中心烦扰、王曰、伯提沙撒欤、勿以梦及其解烦扰、伯提沙撒对曰、我主欤、愿此梦应于憾尔者、其解应于尔敌、</p>
<p>20尔所见之树、生长坚刚、高凌霄汉、四极见之、</p>
<p>21其叶秀茂、厥果繁多、足供众生、野兽伏于其下、飞鸟栖于其枝、</p>
<p>22王欤、生长坚刚者尔也、尔之高大、凌乎霄汉、尔之权势、及于地极、</p>
<p>23王见儆醒之圣使、自天而降曰、伐其树而毁之、惟留其根于地、在田野青草之间、束以铜铁之索、湿以天露、俾与野兽共啮乎草、历至七期、</p>
<p>24王欤、其解若是、至上者所命定、临于我主我王、</p>
<p>25尔将被逐、离乎人群、与野兽同居、啮草如牛、为天露所濡、历至七期、迨尔知至上者治世人之国、随意畀人、</p>
<p>26既命留树之根、乃谓迨尔知天操其权、则尔国复归于尔、</p>
<p>27王欤、请纳我谏、去过而行义、绝恶而恤困、庶可延长绥安、</p>
<p>28凡此皆应于尼布甲尼撒王、</p>
<p>29越十二月、王游于巴比伦王宫、</p>
<p>30曰、此非大巴比伦、我以大能大力建为王都、彰我威荣乎、</p>
<p>31言未竟、自天有声曰、尼布甲尼撒王欤、有言告尔、国位已离尔矣、</p>
<p>32尔将被逐、离乎人群、与野兽同居、啮草如牛、历至七期、迨尔知至上者治世人之国、随意畀人、</p>
<p>33斯言即时验于尼布甲尼撒、被逐离乎人群、啮草如牛、身为天露所濡、迨及发长若鹰毛、甲长若鸟爪、</p>
<p>34厥期既尽、我尼布甲尼撒举目望天、灵性遂复、乃称谢至上者、颂美尊崇永生者、其权永存、其国历世弗替、</p>
<p>35地上居民、悉若无有、彼于天上军旅、地上亿兆、随意而行、无能阻其手、或诘之曰、尔何为者、</p>
<p>36是时我灵性已复、我仍得威严光辉、致国获荣、我之议士大臣、再朝觐我、我复坚立于国位、威势增益于我躬、</p>
<p>37今我尼布甲尼撒、颂美称扬尊崇天上之王、其所行者、悉为真实、其道公义、惟骄泰而行者、则降而卑之、</p>

</div>
</body>
</html>
