<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三十一章</title>
</head>
<body>
<div>
<h3>第三十一章</h3>
<p>1摩西以斯言告以色列众曰、</p>
<p>2我今百有二十岁矣、不复能出入于尔中、耶和华亦曾谕我曰、尔不得渡此约但、</p>
<p>3尔上帝耶和华为尔先导、歼斯族于尔前、使尔据有其地、约书亚必导尔济河、如耶和华所言、</p>
<p>4耶和华翦灭亚摩利二王西宏与噩、及其国、亦必如是待斯族、</p>
<p>5耶和华既付之于尔、当如我所谕而待之、</p>
<p>6强乃志、壮乃心、勿畏葸、勿恐惶、尔上帝耶和华与尔偕往、不弃尔、不遗尔、</p>
<p>7摩西召约书亚、于以色列众前谕之曰、强乃志、壮乃心、尔必与民偕往、入耶和华誓赐其祖之地、使得为业、</p>
<p>8耶和华为尔先导、与尔同在、不弃尔、不遗尔、勿畏惧、勿惊惶、○</p>
<p>9摩西书此律、授舁耶和华约匮之利未人祭司、及以色列长老、</p>
<p>10谕之曰、每七载、豁免年、构庐节期、</p>
<p>11以色列众咸至、觐尔上帝耶和华于其所选之处、当诵此律、使众闻之、</p>
<p>12集民男女幼稚、及旅于尔邑者、俾其听之、学习寅畏尔上帝耶和华、遵守此律之言、</p>
<p>13子女尚无识者、亦使听之、学习毕生寅畏尔上帝耶和华、于渡约但而得之地、○</p>
<p>14耶和华谕摩西曰、尔之死期伊迩、当召约书亚偕诣会幕、我将付托之、摩西与约书亚乃诣会幕、</p>
<p>15耶和华乘云柱见于幕中、云柱止于幕门、</p>
<p>16耶和华谕摩西曰、尔与列祖偕眠、斯民必于所至之地、徇欲从异族之神、离弃我、背我与立之约、</p>
<p>17是日我必怒而弃之、掩面不顾、使被吞噬、多遭灾祸、时彼必曰、此灾临我、岂非以我上帝不在我中乎、</p>
<p>18因其转从他神、行此恶事、我必掩面不顾之、</p>
<p>19故当作歌、教以色列人、使其口诵、以为之证、</p>
<p>20我所誓许其祖流乳与蜜之地、既导之入、彼得饱食、身体丰肥、斯时也、彼转从他神、藐视乎我、背我之约、</p>
<p>21洎乎多遭灾祸、斯歌在其后裔之口、尚未遗忘、必为其证、盖我未导之入所誓赐之地、已知其所图、</p>
<p>22当日摩西作歌、教以色列人、</p>
<p>23耶和华谕嫩之子约书亚曰、强乃志、壮乃心、尔将导以色列人入我所誓赐之地、我必偕尔、○</p>
<p>24摩西以此律言、书之既毕、</p>
<p>25遂谕舁耶和华约匮之利未人曰、</p>
<p>26以此律书、置于尔上帝耶和华约匮之侧、为证于尔、</p>
<p>27盖我知尔悖逆强项、我今犹存、与尔同在、尔尚悖逆耶和华、况我殁后乎、</p>
<p>28当使尔支派之长老有司咸集、我将以此言告之、呼吁天地、于彼为证、</p>
<p>29我知我死之后、尔必自坏、离我所谕之道、至于末期、灾祸必临尔身、因尔行耶和华所视为恶者、尔之所为、激其震怒、</p>
<p>30摩西尽诵歌词、使以色列会众听闻、</p>

</div>
</body>
</html>
