<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十七章</title>
</head>
<body>
<div>
<h3>第十七章</h3>
<p>1非利士人集其军旅以战、至犹大之梭哥、建营于以弗大悯、在梭哥亚西加间、</p>
<p>2扫罗亦与以色列人会集、建营于以拉谷、陈列行伍、与非利士人战、</p>
<p>3非利士人立于此山、以色列人立于彼山、其间有谷、</p>
<p>4有挑战者迦特人歌利亚、自非利士营出、体长六肘及一布指、</p>
<p>5首戴铜冑、身擐铜甲、重五千舍客勒、</p>
<p>6股著铜袚、肩负铜戟、</p>
<p>7其枪之柯、大如织器之梁、其锋之铁重六百舍客勒、持干者行于前、</p>
<p>8彼立而呼以色列军旅曰、尔曹出而列陈、欲何为、我非非利士人乎、尔曹非扫罗之臣仆乎、当简一人、使下而就我、</p>
<p>9如能战而杀我、我侪则为尔役、如我胜而杀彼、尔曹则为我役、而服事我、</p>
<p>10又曰、以色列军旅、今日为我所侮、可遣一人与我战鬬、</p>
<p>11扫罗与以色列众闻其言、惊惶惧甚、○</p>
<p>12夫大卫、乃犹大伯利恒之以法他人耶西子也、扫罗时、耶西寿高年迈、有子八人、</p>
<p>13年长之三子、从扫罗出战、长以利押、次亚比拿达、三沙玛、</p>
<p>14大卫乃季子也、其兄三人、俱从扫罗、</p>
<p>15大卫屡离扫罗、返伯利恒、牧父之羊、</p>
<p>16非利士人朝夕进前而立、历四十日、○</p>
<p>17耶西谓其子大卫曰、尔取烘谷一伊法、与饼十、速携至营、给尔诸兄、</p>
<p>18又取乳饼十、以馈千夫长、省视尔兄、取质而返、</p>
<p>19时、扫罗与大卫三兄、及以色列众、在以拉谷、与非利士人战、</p>
<p>20大卫晨兴、以羊付守者、遵耶西命、取物而行、至列车之所、适军旅列陈而出、鼓噪以战、</p>
<p>21以色列人与非利士人列陈、两军相对、</p>
<p>22大卫以其什物付守者手、趋入行伍、问其兄安、</p>
<p>23相语时、非利士之挑战者、迦特人歌利亚、自其行伍出、语如前言、为大卫所闻、</p>
<p>24以色列众见之、大惧而遁、</p>
<p>25相语曰、尔见斯人乎、彼来欲侮以色列族、如有杀之者、王将赐以厚财、以女妻之、并于以色列中、复其父家、</p>
<p>26大卫谓旁立之人曰、有人杀此非利士人、洒以色列人之辱、将如何待之、此未受割之非利士人为谁、而可侮维生上帝之军乎、</p>
<p>27民如前言对曰、杀此人者、必如是待之、</p>
<p>28长兄以利押闻大卫与众言、怒之曰、尔来曷故、彼野间数羊、付于谁乎、尔之骄矜、中心之恶、我知之矣、尔来特欲观战耳、</p>
<p>29大卫曰、我何所为、惟问一言而已、</p>
<p>30遂转离之而他顾、问以前言、民答之如故、</p>
<p>31或闻大卫所言、述于扫罗前、扫罗乃召之、</p>
<p>32大卫谓扫罗曰、人勿为之丧胆、仆将前往、与彼非利士人战、</p>
<p>33扫罗曰、尔不能与之战、盖尔年少、彼自幼为战士、</p>
<p>34大卫曰、尔仆为父牧羊、有狮或熊至群中、攫羔而去、</p>
<p>35我出追而击之、援羔于其口、彼起而攻我、我执其鬣、击而杀之、</p>
<p>36尔仆杀狮与熊、此未受割之非利士人、侮维生上帝之军、亦必如斯兽之一焉、</p>
<p>37又曰、耶和华既援我于狮之爪、熊之掌、亦必援我于此非利士人之手、扫罗曰、往哉、耶和华必与尔偕、</p>
<p>38扫罗以其戎衣衣大卫、以铜冑冠其首、以铠甲被其身、</p>
<p>39大卫佩剑衣外、因未娴习、欲试而行、乃谓扫罗曰、我未娴此、不能服之而行、遂卸之、</p>
<p>40手执杖、择谿间光洁之石五、置于所携牧人之囊、亦执发石之绳、往迎非利士人、</p>
<p>41非利士人前迎大卫、持干者为先导、</p>
<p>42非利士人环视、见大卫则藐之、盖其年少、色亦貌美、</p>
<p>43谓之曰、尔执杖迎我、我岂犬乎、遂指其神而诅之、</p>
<p>44又谓大卫曰、尔来、我取尔肉、给于空中之鸟、野间之兽、</p>
<p>45大卫曰、尔来迎我、以剑与枪及戟、我来迎尔、以万军耶和华之名、即尔所侮以色列军旅之上帝、</p>
<p>46今日耶和华必付尔于我手、我必击尔、斩尔首级、以非利士军旅之尸、给于空中之鸟、野间之兽、使天下咸知以色列中有上帝、</p>
<p>47亦使此会咸知耶和华施行拯救、非以剑以枪、盖战事属于耶和华、彼必付尔于我手、</p>
<p>48非利士人进迎大卫、大卫亦向行伍疾趋迎之、</p>
<p>49以手探囊取石、以绳发之、击非利士人、深入其颡、遂仆于地、</p>
<p>50如是大卫以绳与石、胜非利士人、击而杀之、手不持剑、</p>
<p>51遂趋而前、立于非利士人身侧、拔其剑出鞘杀之、斩其首级、非利士人见其勇士已死、则遁、</p>
<p>52以色列与犹大人并起、鼓噪而追、至于该、及以革伦邑门、非利士人被创者、仆于沙拉音道、延至迦特与以革伦、</p>
<p>53以色列人追非利士人而返、劫掠其营、</p>
<p>54大卫取非利士人首级、携至耶路撒冷、以其兵甲置于己幕、○</p>
<p>55初、扫罗见大卫出击非利士人、则谓军长押尼珥曰、押尼珥、此少者谁氏子、押尼珥曰、王欤、我指尔生命而誓、我不知也、</p>
<p>56王曰、尔询此孺子为谁之子、</p>
<p>57大卫击非利士人而返、手执首级、押尼珥引之见扫罗、</p>
<p>58扫罗曰、少者、尔为谁之子、大卫曰、我乃尔仆伯利恒人耶西之子也、</p>

</div>
</body>
</html>
