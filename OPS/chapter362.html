<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十一章</title>
</head>
<body>
<div>
<h3>第十一章</h3>
<p>1岁初、列王出战时、大卫遣约押偕其臣仆、及以色列众出、遂败亚扪族、围拉巴、大卫居于耶路撒冷、○</p>
<p>2日夕大卫自床起、游行于宫巅、见一妇沐浴、貌甚美、</p>
<p>3大卫遣人问妇为谁、或曰、非以连女、赫人乌利亚妻拔示巴乎、</p>
<p>4大卫遣使取之、既至、濯其不洁、大卫与之同寝、妇乃归、</p>
<p>5妇怀妊、遣人告大卫曰、我怀妊矣、</p>
<p>6大卫遣人谕约押曰、遣赫人乌利亚见我、约押遂遣之入觐、</p>
<p>7乌利亚既至、大卫问约押若何、民众之况若何、战事之效若何、</p>
<p>8又谓乌利亚曰、尔其归家濯足、乌利亚出王宫、王赐馔随其后、</p>
<p>9惟乌利亚寝于宫门、与其主之仆偕、不归私第、</p>
<p>10或告大卫曰、乌利亚未归其第、大卫谓乌利亚曰、尔非自遄征而至乎、奚不归第、</p>
<p>11乌利亚曰、匮及以色列犹大族、咸居柴栅、我主约押与我主之仆、屯于田野、我岂可归第饮食、与妻偕寝乎、我指尔及尔生命以誓、我决不为此、</p>
<p>12大卫曰、今日仍居于此、明日我遣尔往、乌利亚是日居耶路撒冷、</p>
<p>13翌日、大卫召之、乃饮食于其前、大卫使之醉、至夕而出、仍寝于床、与其主之仆偕、不归其第、</p>
<p>14诘朝、大卫致书约押、付于乌利亚手以达、</p>
<p>15书曰、可置乌利亚于前茅、剧战之处、尔众则退、俾其被击而死、</p>
<p>16约押窥城、知敌勇士所在、则委乌利亚于彼、</p>
<p>17邑人出、与约押战、大卫之仆、没者数人、赫人乌利亚亦死、</p>
<p>18约押遣人以战事告大卫、</p>
<p>19嘱使者曰、尔以战事告王既毕、</p>
<p>20如王怒曰、尔何迫城以战、岂不知敌必自城而射乎、</p>
<p>21耶路比设子亚比米勒为谁所击、非妇自城掷磨石于其身、而彼死于提备斯乎、尔傅于城何耶、则曰、尔仆赫人乌利亚亦死、</p>
<p>22使者遂行、见大卫、以约押所命告之、</p>
<p>23曰、敌胜于我、出而逆我于野、我追袭之、逼近城门、</p>
<p>24射者自城射尔仆、王之仆中、数人陨亡、尔仆赫人乌利亚亦死、</p>
<p>25大卫谓使者曰、尔其语约押曰、毋以此为忧、刃之吞人、或彼或此、当益奋厥力、攻城而毁之、以此勉励约押、</p>
<p>26乌利亚妻闻夫乌利亚死、为之哀哭、</p>
<p>27丧事既毕、大卫召之入宫、遂为其妻、因而生子、然大卫所为、耶和华不悦之、</p>

</div>
</body>
</html>
