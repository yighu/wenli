<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十篇</title>
</head>
<body>
<div>
<h3>第十篇</h3>
<p>1耶和华欤、何为遥立、当患难时、何为隐避、</p>
<p>2恶人骄肆、窘迫贫民、愿其陷于己谋兮、</p>
<p>3恶者以心之欲为夸、贪者背弃耶和华、而侮慢之、</p>
<p>4恶者其容骄矜、谓耶和华必不究斥、意中绝无上帝兮、</p>
<p>5彼之所为、恒稳固兮、尔之谳典高远、其目所不及、凡厥仇敌、悉为所叱兮、</p>
<p>6意谓我躬不致动摇、累世不经挫折、</p>
<p>7咒诅诡谲残刻盈其口、很毒邪慝在其舌、</p>
<p>8蹲伏乡曲、暗杀无辜、眈眈于茕独兮、</p>
<p>9潜伏幽暗、如狮在林、伺捕贫人、曳其网而获之、</p>
<p>10屈身蹲踞、茕独陨于其强暴兮、</p>
<p>11意谓上帝忘之、永蒙厥面、而弗视兮、</p>
<p>12耶和华欤、尔其兴起、上帝欤、尔其伸手、毋忘贫民兮、</p>
<p>13恶者奚藐上帝、以为不加究斥、</p>
<p>14尔实鉴观、灼见残暴很毒、而手报之、茕独惟尔依归、孤儿蒙尔扶助兮、</p>
<p>15恶者之臂、愿尔折之、穷诘其罪、至于无遗兮、</p>
<p>16耶和华为君、永世靡暨、列邦见绝于其地兮、</p>
<p>17耶和华欤、谦卑者之祈、尔已闻之、必坚厥志、倾耳听之、</p>
<p>18雪孤儿与屈者之冤、俾世人不复施其威兮、</p>

</div>
</body>
</html>
