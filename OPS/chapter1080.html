<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第五章</title>
</head>
<body>
<div>
<h3>第五章</h3>
<p>1有亚拿尼亚者、与妻撒非喇鬻产、</p>
<p>2私留值金数分、妻亦知之、其余数分、携置使徒足前、</p>
<p>3彼得曰、亚拿尼亚乎、胡为撒但充尔心、致欺圣神、私留田值耶、</p>
<p>4田未鬻、非属尔乎、既鬻、非由尔乎、尔心奚生此念哉、非欺人、乃欺上帝耳、</p>
<p>5亚拿尼亚闻此言、仆而气绝、闻者皆大惧、</p>
<p>6诸少者遂起殓之、舁出而葬焉、○</p>
<p>7逾一时有半、其妻入、尚不知其事、</p>
<p>8彼得谓之曰、告我、尔鬻田之值、止此数乎、曰、然、此数耳、</p>
<p>9彼得曰、尔曹胡为协同试主之神乎、葬尔夫者之足已及门、亦将舁尔出矣、</p>
<p>10妇即仆其足前而气绝、少者入、见其已死、舁之出、葬于夫侧、</p>
<p>11全会及凡闻之者、皆大惧、○</p>
<p>12由使徒之手、多行奇兆异迹于民间、众皆一心在所罗门之廊、</p>
<p>13其余无敢附之者、然民尊崇之、</p>
<p>14信而归主者益增、男女俱众、</p>
<p>15至有舁病者出于衢、置之床榻、冀彼得过、或有受其影之荫者、</p>
<p>16又有多人携病者、及邪鬼所难者、自耶路撒冷四周之邑而集、皆得医焉、○</p>
<p>17惟大祭司与其同人、即撒都该党、</p>
<p>18心满嫉恨、起而着手于使徒、置之外狱、</p>
<p>19主之使夜启狱门、携之出、</p>
<p>20曰、往立于殿、以此维生之言、悉语于民、</p>
<p>21使徒闻之、昧爽入殿训诲、大祭司与其同人至、召集议会、及以色列之诸族长、遣人往狱、引使徒来、</p>
<p>22隶至、不见其在狱、反命曰、</p>
<p>23我侪见狱禁闭悉固、守者立于门、启时、内不见人、</p>
<p>24殿司及大祭司与祭司诸长闻之、甚为烦难、不知事将若何、</p>
<p>25或来告曰、尔置于狱者、立于殿训民矣、</p>
<p>26殿司及隶往引之来、而不用强、盖惧其民以石击之也、</p>
<p>27引至、立之于公会前、大祭司问之曰、</p>
<p>28我侪非严戒尔曹、勿以斯名训诲乎、尔乃以尔教遍布耶路撒冷、欲以斯人之血归我侪也、</p>
<p>29彼得与诸使徒对曰、我侪顺从上帝过于人、宜也、</p>
<p>30我列祖之上帝已起耶稣、即尔所悬于木而杀之者、</p>
<p>31且以其右手、举之为君、为救主、以改悔及罪之赦、赐以色列民、</p>
<p>32我侪为此事之证、上帝所赐于顺从者之圣神亦然、○</p>
<p>33众闻之、忿极、欲杀之、</p>
<p>34有法利赛人迦玛列者、乃律师、庶民所尊者也、立于公会中、命使徒姑退、</p>
<p>35语众曰、以色列人乎、尔宜自慎、何以处此数人、</p>
<p>36先是有丢大者起、自矜为大、附之者约四百人、彼见杀、从者皆散、归于乌有、</p>
<p>37厥后登籍时、有加利利犹大者起、诱民从之、彼既亡、从者亦尽散焉、</p>
<p>38今我语尔、宜远斯人、姑听之、盖斯谋斯为、若由于人、必见倾毁、</p>
<p>39若由上帝、尔不能倾毁之、恐尔或与上帝战争也、</p>
<p>40众从之、召使徒至、扑之、命勿以耶稣之名为言、遂释之、</p>
<p>41使徒去公会而喜、以其为斯名受辱、主视之为宜也、</p>
<p>42于是日日在殿、及在诸家、训诲不息、宣耶稣为基督焉、</p>

</div>
</body>
</html>
