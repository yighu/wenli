<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第百四十篇</title>
</head>
<body>
<div>
<h3>第百四十篇</h3>
<p>大卫之诗使伶长歌之○</p>
<p>1耶和华欤、援我于恶人、护我于强暴兮、</p>
<p>2彼心谋恶、恒构战兮、</p>
<p>3利舌如蛇、唇藏蝮毒兮、</p>
<p>4耶和华欤、脱我于恶人之手、护我于强暴、彼定厥志、踬我步履兮、</p>
<p>5维彼骄人、为我置机槛、张绊索、施网道旁、为我设擭兮、○</p>
<p>6我谓耶和华曰、尔乃我上帝、耶和华欤、倾耳听我恳求之声兮、</p>
<p>7主耶和华、我拯救之力欤、在昔战鬬之日、尔蔽我首兮、</p>
<p>8耶和华欤、勿遂恶人之欲、勿成其谋、免其自高兮、</p>
<p>9昂首而围我者、愿其口之奸恶、反乎己身兮、</p>
<p>10愿爇炭堕其上、愿其投于火焰、陷于深坑、不复兴起兮、</p>
<p>11谗谤者、不得坚立于世、强暴者、灾祸必猎取之、倾覆其人兮、</p>
<p>12我知耶和华必为困苦者折中、为穷乏者辨屈兮、</p>
<p>13义人必称颂尔名、正人必居处尔前兮、</p>

</div>
</body>
</html>
