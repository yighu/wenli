<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第六章</title>
</head>
<body>
<div>
<h3>第六章</h3>
<p>1是夕王不得寝、命取历代史记、乃诵于王前、</p>
<p>2其中载云、王之二竖、司阍者辟探提列、谋害亚哈随鲁王、末底改首告之、</p>
<p>3王问曰、末底改因此、膺何尊荣爵位、侍臣对曰、无之、</p>
<p>4王曰、谁在院中、时、哈曼适进王宫外院、欲与王言、悬末底改于其所具之木、</p>
<p>5侍臣对曰、哈曼立于院中、王曰、使之入、</p>
<p>6哈曼入、王问曰、王欲荣者、若何待之、哈曼意谓、王欲荣者、孰逾于我、</p>
<p>7遂曰、王欲荣之、</p>
<p>8则取王所服之朝衣、及王所乘戴冠之马、</p>
<p>9以衣与马、付最尊之大臣一人、以衣衣王所欲荣者、使之乘马、游于邑衢、宣告其前曰、王欲荣者、待之若是、</p>
<p>10王命哈曼曰、速取衣马、依尔所言、以待坐于御门者、犹大人末底改、凡尔所言、毋少欠缺、</p>
<p>11哈曼遂取衣马、以衣衣末底改、俾其乘马、游于邑衢、宣告其前曰、王欲荣者、待之若是、</p>
<p>12末底改反御门、哈曼则忧、蒙首趋归、</p>
<p>13以所遇之事、悉告其妻细利斯、及诸友朋、彼之智士、暨其妻曰、尔始屈于末底改、如彼果犹大族、尔必不能与抗、终必仆于其前、</p>
<p>14言时、王之内竖至、亟携哈曼、赴以斯帖所备之宴、</p>

</div>
</body>
</html>
