<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第一章</title>
</head>
<body>
<div>
<h3>第一章</h3>
<p>1由上帝旨、为耶稣基督使徒保罗、与兄弟提摩太、</p>
<p>2书达歌罗西众圣徒之忠诚兄弟、在基督中者、愿恩惠平康、由我父上帝归尔、○</p>
<p>3我侪恒为尔祈祷、谢上帝我主耶稣基督之父、</p>
<p>4盖闻尔于基督耶稣之信、及向诸圣徒之爱、</p>
<p>5因尔有望存之于天、即尔昔于福音之真道所闻者、</p>
<p>6此已及尔、亦犹遍及天下、结实而增益、与在尔中无异、自尔闻之之日、而诚知上帝恩也、</p>
<p>7如尔学于我所爱之同仆以巴弗、彼缘我侪为基督忠役、</p>
<p>8且以尔由圣神之爱告我、○</p>
<p>9故我侪自闻之之日、为尔祈祷不已、俾尔充诸灵智灵识、洞悉其旨、</p>
<p>10致所行合乎主、尽悦其意、于诸善工结实、于识上帝增益、</p>
<p>11又依其有荣之权力、以诸能益尔能、俾于诸事、久耐、恒忍、喜乐、</p>
<p>12且谢天父、使我侪堪与诸圣徒、同得光明之业、</p>
<p>13彼已拯我脱夫幽暗之权、迁于爱子之国、</p>
<p>14我侪由之得赎、即罪得赦也、</p>
<p>15彼乃莫能见之上帝像、为凡受造者之首生、</p>
<p>16盖万有本之而造、在天在地、有形无形、或位或权、或执政者、或有能者、皆由之而造、且归之焉、</p>
<p>17彼先万有、万有本之而立、</p>
<p>18教会乃身、彼为首、为元始、自死而首生、致为万事倡、</p>
<p>19盖父喜以诸丰盛寓于其中、</p>
<p>20且由之使万有复和于己、乃以其十架之血而致和、在地在天者皆然、</p>
<p>21夫尔素以恶行、为异为敌于心、</p>
<p>22今因其身之死、致尔复和、维圣、无疵、无咎、荐于其前、</p>
<p>23惟在尔恒于信、植基而固之、不移乎尔所闻福音之望、即宣于天下万人、我保罗为其役者也、○</p>
<p>24今我缘尔受苦则喜、且为基督之身即教会、以我身补基督患难之不足耳、</p>
<p>25我已立为教会之役、乃依上帝为尔所授之职、遍宣其道、</p>
<p>26即历世历代所隐之奥秘、而今显于圣徒者、</p>
<p>27上帝乐以此奥秘之荣之富、示之异邦、即基督在尔衷、为有荣之望也、</p>
<p>28我侪宣之、以诸智劝人训人、俾得荐之、完全于基督中、</p>
<p>29我亦为此勤劳、依上帝之功用而尽力、乃以其大能行于我衷者焉、</p>

</div>
</body>
</html>
