<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十九章</title>
</head>
<body>
<div>
<h3>第十九章</h3>
<p>1亚哈以以利亚所为、及以刃杀诸先知之事、告耶洗别、</p>
<p>2耶洗别遣人谓以利亚曰、明日斯时、我若不丧尔命、如尔丧彼众之命、则愿诸神罚我维倍、</p>
<p>3以利亚闻之、则起而遁、以保其命、至犹大之别是巴、留其仆于彼、独行旷野一日之程、坐于罗腾树下、祈死曰、耶和华欤、已矣、望取我命、盖我不愈于我列祖也、</p>
<p>4遂卧于罗腾树下而睡、有天使抚之曰、起而食、</p>
<p>5则见有炭炙之饼、及水一瓶、在于首侧、遂饮食而复卧、</p>
<p>6耶和华之使者再至、抚之曰、起而食、尔行斯途、力有未逮、</p>
<p>7遂起饮食、藉其力行四十昼夜、诣上帝之山何烈、</p>
<p>8入穴而居、耶和华谕之曰、以利亚、尔在此何为、</p>
<p>9曰、我为万军之上帝耶和华、热中特甚、盖以色列人背尔约、毁尔坛、以刃杀尔先知、仅遗我一人、彼索我命、欲夺取之、</p>
<p>10曰、尔其出穴、立于山岗、在耶和华前、时、耶和华过焉、其前有风、大而且猛、裂山碎石、惟耶和华不在风中、风后地震、耶和华不在其中、</p>
<p>11地震之后有火、耶和华不在火中、火后有声、微细而肃、</p>
<p>12以利亚闻之、以衣蒙面而出、立于穴口、有声谓之曰、</p>
<p>13以利亚、尔在此何为、</p>
<p>14曰、我为万军之上帝耶和华、热中特甚、盖以色列人背尔约、毁尔坛、以刃杀尔先知、仅遗我一人、彼索我命、欲夺取之、</p>
<p>15耶和华曰、尔其旋归、由旷野而往大马色、既至、则膏哈薛、为亚兰王、</p>
<p>16亦膏宁示子耶户、为以色列王、又膏亚伯米何拉人、沙法子以利沙、代尔为先知、</p>
<p>17避哈薛之刃者、必为耶户所杀、避耶户之刃者、必为以利沙所杀、</p>
<p>18然在以色列中、我遗七千人、其膝未尝屈于巴力、其口未尝吻之、</p>
<p>19以利亚遂去彼、遇沙法子以利沙耕于田、其前有牛十二双、以利沙御其最后者、以利亚过之、以己衣置于其身、</p>
<p>20乃弃牛、趋于以利亚后、曰、请容我与父母接吻、后必从尔、曰、归哉、我于尔何为乎、</p>
<p>21遂离之而归、取牛一双宰之、以驾牛之具烹其肉、与民食之、乃起、从以利亚、而服事之、</p>

</div>
</body>
</html>
