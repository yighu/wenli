<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十七章</title>
</head>
<body>
<div>
<h3>第十七章</h3>
<p>1犹大王亚哈斯十二年、以拉子何细亚即位、在撒玛利亚为以色列王、凡历九年、</p>
<p>2行耶和华所恶、第不若以色列前王之甚、</p>
<p>3亚述王撒缦以色上而攻之、何细亚臣服之、而纳贡焉、</p>
<p>4何细亚谋叛、遣使诣埃及王梭、不纳岁贡于亚述王、如前所为、亚述王知之、遂禁锢之、而囚于狱、</p>
<p>5侵其全地、往撒玛利亚、围之三年、</p>
<p>6何细亚九年、亚述王取撒玛利亚、徙以色列人至亚述、置于哈腊与歌散之哈博河滨、及玛代诸邑、</p>
<p>7此因以色列人获罪于其上帝耶和华、即导之出埃及、脱于埃及王法老手者、彼乃寅畏他神、</p>
<p>8循耶和华于以色列人前、所逐异族之例、及以色列诸王所立之例、</p>
<p>9以色列人私行不正之事、背逆其上帝耶和华、于其诸邑、自戍楼至坚城、建筑崇邱、</p>
<p>10在山冈之上、绿树之下、立柱像与木偶、</p>
<p>11焚香于诸崇邱、效耶和华于其前所逐之异族、行诸恶事、激耶和华之怒、</p>
<p>12崇事偶像、即耶和华所言不可为者、</p>
<p>13耶和华藉诸先知先见、戒以色列与犹大人曰、当转离尔之恶途、守我诫命典章、循我所命尔列祖、及藉我仆众先知授尔之法、</p>
<p>14惟彼弗听、强项不驯、如其不信厥上帝耶和华之列祖、</p>
<p>15违弃上帝之典章、及与其列祖所立之约、并戒之之言、从虚无而变为虚妄、效四周异邦、即耶和华所命勿效之者、</p>
<p>16违弃其上帝耶和华一切诫命、铸二犊像、制造木偶、崇拜天象、奉事巴力、</p>
<p>17使其子女经火、用卜筮邪术、自鬻而行耶和华所恶、以激其怒、</p>
<p>18耶和华震怒以色列人、摈于其前、惟遗犹大支派而已、</p>
<p>19犹大亦不守其上帝耶和华之诫命、乃从以色列人所立之例、</p>
<p>20耶和华弃以色列全族、而困苦之、付于虏者之手、摈于其前、</p>
<p>21夺以色列离大卫家、众乃立尼八子耶罗波安为王、耶罗波安诱以色列人不从耶和华、使干大罪、</p>
<p>22以色列人从耶罗波安所犯诸罪、不离弃之、</p>
<p>23致耶和华摈以色列人于其前、如藉其仆众先知所言、于是以色列人被虏离故土、徙于亚述、迄于今日、○</p>
<p>24亚述王自巴比伦、古他、亚瓦、哈马、西法瓦音、移人置于撒玛利亚之邑、以代以色列人、遂据撒玛利亚、居其诸邑、</p>
<p>25斯众始居于彼之时、不寅畏耶和华、耶和华使狮入其中、杀其数人、</p>
<p>26或告亚述王曰、王所移居撒玛利亚之族、不识斯土之神之律、故彼使狮入其中而杀之、</p>
<p>27亚述王命曰、尔曹自其地所虏之祭司、返其一人、使居其地、以其地之神之律诲众、</p>
<p>28于是自撒玛利亚被虏之祭司一人、来居伯特利、诲众如何寅畏耶和华、</p>
<p>29然各族之人、于其所居之邑、各为己造神像、置于撒玛利亚人所造崇邱之庙、</p>
<p>30巴比伦人造疏割比讷像、古他人造匿甲像、哈马人造亚示玛像、</p>
<p>31亚瓦人造匿哈与他珥他像、西法瓦音人以火焚其子女、献于西法瓦音之神、亚得米勒与亚拿米勒、</p>
<p>32斯众乃寅畏耶和华、亦从其中简立祭司、以司崇邱、为之献祭于崇邱之庙、</p>
<p>33如是、斯众寅畏耶和华、又事己神、循其所自徙诸族之例、</p>
<p>34至今尚循往例、不诚畏耶和华、不循己之典章律例、不遵耶和华所命雅各后裔之法律诫命、夫雅各、昔耶和华名之曰以色列、</p>
<p>35耶和华与其后裔立约、诫之曰、勿寅畏他神、勿崇拜、勿奉事、勿祭祀、</p>
<p>36惟以大能奋臂、导尔出埃及之耶和华、尔当寅畏崇拜、而祭祀之、</p>
<p>37恒守其为尔所录之典章律例、法度诫命、而遵行之、勿寅畏他神、</p>
<p>38勿忘我与尔所立之约、勿寅畏他神、</p>
<p>39惟寅畏尔之上帝耶和华、彼必拯尔脱于诸敌之手、</p>
<p>40惟彼不听、仍循往例、</p>
<p>41如是、斯族寅畏耶和华、又奉事其雕像、其子与孙亦若是、厥祖所行、彼亦效之、迄于今日、</p>

</div>
</body>
</html>
