<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三十章</title>
</head>
<body>
<div>
<h3>第三十章</h3>
<p>1耶和华谕我曰、</p>
<p>2人子欤、尔其预言曰、主耶和华云、尔其号啕曰、哀哉斯日、</p>
<p>3其日伊迩、耶和华之日将届、乃密云之日、异邦之期、</p>
<p>4锋刃必临于埃及、其人被杀而仆、古实惨怛、民众被虏、基址倾毁、</p>
<p>5古实、弗、路德、与杂族之人、及古巴与同盟国之众、偕亡于刃、○</p>
<p>6耶和华曰、扶持埃及者必蹶、埃及恃力之高傲必降、自密夺至色弗尼、俱仆于刃、主耶和华言之矣、</p>
<p>7彼必荒芜、列于荒芜之国、其邑毁坏、列于毁坏之邑、</p>
<p>8我燃火于埃及、歼灭凡助之者、彼则知我乃耶和华、</p>
<p>9是日我必遣使驾舟、令安居之古实人震惊、加以惨怛、同于埃及遘灾之日、其事伊迩、○</p>
<p>10主耶和华曰、我必藉巴比伦王尼布甲尼撒之手、灭绝埃及之众、</p>
<p>11彼必率其民众、即列邦之强暴者、入灭斯土、拔刃以攻埃及、被杀者遍于其地、</p>
<p>12我必涸其诸河、鬻其地于恶人之手、亦藉外人之手、荒芜其地、灭其所有、我耶和华言之矣、○</p>
<p>13主耶和华曰、我必毁其偶像、绝其神像于挪弗、埃及不复有君、其地震惊、我使之然、</p>
<p>14我必荒芜巴忒罗、燃火于琐安、行鞫于挪、</p>
<p>15倾我怒于训、即埃及之保障、灭绝挪众、</p>
<p>16燃火于埃及、训民惨怛、挪邑破坏、挪弗日遭敌害、</p>
<p>17亚文比伯实之少者、必仆于刃、邑民被虏、</p>
<p>18我于答比匿、折埃及之轭、止其恃力之高傲、斯时日光敛曜、密云覆邑子女被虏、</p>
<p>19如是行鞫于埃及、彼则知我乃耶和华、○</p>
<p>20十一年正月七日、耶和华谕我曰、</p>
<p>21人子欤、我已折埃及王法老之肱、不裹其伤、不敷以药、不缠以布、俾其无力执刃、</p>
<p>22故主耶和华曰、我与埃及王法老为敌、必折其二肱、健者伤者、今并折之、使刃堕于其手、</p>
<p>23俾埃及人散于列国、分于异邦、</p>
<p>24坚巴比伦王之肱、付我刃于其手、折法老之肱、使呻吟于其前、若人受重伤然、</p>
<p>25我必辅巴比伦王之肱、使法老之肱下垂、既以我刃付巴比伦王手、使举而击埃及国、则知我乃耶和华、</p>
<p>26我必使埃及人散于列国、分于异邦、俾知我乃耶和华、</p>

</div>
</body>
</html>
