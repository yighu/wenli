<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第四十八章</title>
</head>
<body>
<div>
<h3>第四十八章</h3>
<p>1论摩押、万军之耶和华、以色列之上帝曰、祸哉尼波、成为荒芜、基列亭被取蒙羞、米斯迦被毁抱愧、</p>
<p>2摩押不复得誉、在希实本、有人谋害之曰、其来灭之、俾不复为国、玛得缅欤、尔亦将荒寂、锋刃必追袭尔也、</p>
<p>3自何罗念有声曰、荒芜矣、毁坏大哉、</p>
<p>4摩押见灭、幼稚哀号、厥声远闻、</p>
<p>5彼上鲁希、哭泣不已、下何罗念、则闻毁坏愁惨之声、</p>
<p>6尔其遁逃、自救生命、若旷野之杜松、</p>
<p>7尔恃己之作为、己之财宝、必被取焉、基抹与其祭司牧伯、亦皆被虏、</p>
<p>8残贼者必入诸邑、无一可免、山谷平原、咸受毁灭、如耶和华所言、</p>
<p>9其子摩押以翼、致可飞而遁去、诸邑将为荒芜、无人居处、</p>
<p>10作耶和华之工而草率者、可诅也、凡阻其刃不经血者、亦可诅也、</p>
<p>11摩押自幼安逸、若酒澄滓、未从此器倾于彼器、故其味犹存、香气未变、</p>
<p>12耶和华曰、时日将至、我必遣司酒者倾之、空其器、毁其瓶、</p>
<p>13摩押必因基抹而愧怍、如以色列家恃伯特利而愧怍然、</p>
<p>14尔曹奚曰、我乃壮士、有勇战鬬、</p>
<p>15大君王名万军之耶和华曰、摩押荒芜、其邑焚毁、烟焰上腾、所简少者、咸被杀戮、</p>
<p>16摩押之祸伊迩、其难速临、</p>
<p>17在其四周、及凡识其名者、宜哀悼之、曰、强杖美梃、奚断折乎、</p>
<p>18处底本之女欤、其下荣位、燥渴而坐、盖残害摩押者、上而攻尔、毁尔保障、</p>
<p>19居亚罗珥者欤、其立路隅而瞻望、询逃难之男、脱害之女曰、所作维何、</p>
<p>20摩押怀惭被毁、尔其号啕哀哭、告于亚嫩曰、摩押荒芜矣、</p>
<p>21有灾降于平原、即何伦、雅杂、米法押、</p>
<p>22底本、尼波、伯低比拉太音、</p>
<p>23基列亭、伯迦末、伯米恩、</p>
<p>24加略、波斯拉、及摩押地遐迩诸邑、</p>
<p>25耶和华曰、摩押之角已折、其臂已断、</p>
<p>26缘摩押自大、悖逆耶和华、当使之沈醉、辗转于所哇者中、为人姗笑、</p>
<p>27尔非姗笑以色列乎、岂遇之于盗贼中乎、每言及之、尔则摇首、</p>
<p>28摩押居民欤、当离诸邑、而处岩穴、若鸠巢于涧口、</p>
<p>29摩押骄蹇已甚、彼之矜高倨傲、中心自大、我已闻之、</p>
<p>30耶和华曰、我知其忿怒乃属虚空、其矜诩未成何事、</p>
<p>31故我必为摩押号啕、为其全地哀哭、人为基珥哈列设哭泣、</p>
<p>32西比玛之葡萄欤、尔枝逾海、延及雅谢之海、残贼者至、夺尔夏果及葡萄、我必为尔哭泣、较雅谢之哭泣尤甚、</p>
<p>33欢欣喜乐、绝于沃壤、及摩押地、我使酒绝于醡、无人践之而欢呼、其欢呼、不为欢呼矣、</p>
<p>34自希实本哀号、声闻于以利亚利、延及雅杂、又自琐珥、至于何罗念、与伊基拉施利施亚、盖寗林水滨、将成荒芜、</p>
<p>35耶和华曰、在摩押献祭于崇邱、焚香于其神者、我必绝之、</p>
<p>36我心为摩押而鸣、若笛发音、为基珥哈列设人而鸣、若箫奏响、因其所获之丰裕已亡也、</p>
<p>37厥首尽髡、厥须尽薙、手受割、腰束麻、</p>
<p>38摩押屋顶衢间、随在哀哭、盖我毁摩押、如无人悦之器、耶和华言之矣、</p>
<p>39摩押何其倾覆、何其号啕、何其惭愧而反、必为四周之人姗笑惊骇、</p>
<p>40耶和华曰、敌之至也、有若鹰飞、展翼于摩押、</p>
<p>41加略见取、保障被据、是日也、摩押武士心怯、犹临产之妇、</p>
<p>42摩押自大、悖逆耶和华、故必毁坏、不复为国、</p>
<p>43耶和华曰、摩押居民欤、惊骇坎阱机槛、悉临于尔、</p>
<p>44逃于惊骇者、必陷于坎阱、出于坎阱者、必罹于机槛、盖我必使惩罚摩押之年临之、耶和华言之矣、</p>
<p>45其逃遁者力竭、立于希实本荫下、火自希实本而出、焰自西宏而发、尽焚摩押之鬓、暨嚣陵者之颠、</p>
<p>46祸哉摩押欤、基抹之民已亡、尔子被虏、尔女见掠、</p>
<p>47耶和华曰、惟至末日、我必返摩押之俘囚、论摩押受鞫、其言至是而止、</p>

</div>
</body>
</html>
