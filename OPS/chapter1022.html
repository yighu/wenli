<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第八章</title>
</head>
<body>
<div>
<h3>第八章</h3>
<p>1维时、大众复集、无所食、耶稣召其徒曰、</p>
<p>2我悯斯众、已偕我三日而无食、</p>
<p>3若遣之饥而归、途间必困惫、盖有远来者也、</p>
<p>4门徒曰、此乃野、何由得饼、以饱斯众乎、</p>
<p>5曰、尔有饼几何、对曰、七、</p>
<p>6乃命众坐于地、取七饼祝而擘之、予门徒、使陈之、遂陈于众前、</p>
<p>7又有小鱼数尾、既祝、亦使陈之、</p>
<p>8众食而饱、拾其屑七篮、</p>
<p>9食者约四千人、耶稣乃遣之、</p>
<p>10偕其徒登舟、至大玛努他境、○</p>
<p>11法利赛人出而诘之、求自天之兆以试之、</p>
<p>12耶稣中心太息曰、斯世胡为求兆乎、我诚语汝、必不予之以兆、</p>
<p>13于是去之、复登舟往彼岸、○</p>
<p>14门徒忘携饼、舟中仅一饼耳、</p>
<p>15耶稣戒之曰、慎之哉、当防法利赛人与希律之酵、</p>
<p>16众相议曰、是为我侪无饼也、</p>
<p>17耶稣知之曰、何因无饼而相议耶、尔犹未识未悟乎、尔心顽乎、</p>
<p>18尔有目不见、有耳不闻、亦不忆乎、</p>
<p>19我擘五饼予五千人、尔拾屑盈几筐乎、对曰、十二、</p>
<p>20又七饼予四千人、尔拾屑盈几篮乎、对曰、七、</p>
<p>21曰、尔尚不悟乎、○</p>
<p>22至伯赛大、有携瞽者就之、求其扪焉、</p>
<p>23乃执瞽者手、携出村外、唾其目、以手按之、曰、有所见否、</p>
<p>24瞽者仰视曰、我见人矣、观其若树而行也、</p>
<p>25复手按其目、其人凝视则愈、明见庶物、</p>
<p>26遂遣之归、曰、勿入村、○</p>
<p>27耶稣与门徒往该撒利亚腓立比诸乡、途间问曰、人谓我为谁、</p>
<p>28对曰、施洗之约翰、或云以利亚、或云先知之一、</p>
<p>29曰、尔曹谓我为谁、彼得对曰、尔乃基督、</p>
<p>30遂戒之、毋以告人、</p>
<p>31由是始诲之曰、人子必受诸苦、为长老祭司诸长士子所弃、且见杀、三日复起、</p>
<p>32耶稣明出此言、彼得援而谏之、</p>
<p>33耶稣回顾门徒、责彼得曰、撒但退、以尔不体上帝之事、乃体人之事耳、</p>
<p>34遂召众与门徒、语之曰、欲从我者、当克己、负其十架以从、</p>
<p>35盖欲救其生者、将丧之、为我及福音丧其生者、将救之、</p>
<p>36利尽天下、而失其生、何益之有、</p>
<p>37人将以何者易其生乎、</p>
<p>38当此奸恶之世、凡耻我及我之道者、人子以父之荣、偕圣使而临时、亦将耻其人矣、</p>

</div>
</body>
</html>
