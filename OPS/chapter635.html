<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第七十三篇</title>
</head>
<body>
<div>
<h3>第七十三篇</h3>
<p>亚萨之诗○</p>
<p>1以色列中、心纯洁者、上帝诚待之以恩兮、</p>
<p>2惟我几失足、步履几滑跌兮、</p>
<p>3我见恶人利达、因嫉狂傲之人兮、</p>
<p>4彼死时无痛苦、身力强健兮、</p>
<p>5不似世人受艰苦、不似他人遘灾难兮、</p>
<p>6故骄肆如链悬其项、暴戾如服蔽其体兮、</p>
<p>7彼体胖而目突、所得逾于心所望兮、</p>
<p>8姗笑乎人、以恶意发暴语、吐属高狂兮、</p>
<p>9口谈上天、舌游全地、</p>
<p>10斯民因而归之、满杯之水吸尽兮、</p>
<p>11彼曰、上帝焉得知、至高者岂有识乎、</p>
<p>12恶人如此、恒享绥安、遂增货财兮、</p>
<p>13我洁己心、盥手以表无辜、乃徒然兮、</p>
<p>14盖我终日遭难、每晨受责兮、</p>
<p>15我若自谓必为是言、乃行诈于尔众子兮、</p>
<p>16我思此事、而欲悉之、视为极苦兮、</p>
<p>17俟入上帝圣所、揣其终极兮、</p>
<p>18尔实置之于险地、委之于沉沦兮、</p>
<p>19猝然荒寂、因威烈而灭没兮、</p>
<p>20主欤、尔兴起时、蔑视其形相、如人醒时之视梦幻兮、</p>
<p>21我灵不安、我心被刺兮、</p>
<p>22我愚蠢无知、在尔前同于兽兮、</p>
<p>23然我恒与尔偕、尔执我右手兮、</p>
<p>24尔必以训迪我、后则以荣接我兮、</p>
<p>25尔外、在天谁为我有、在地我无所慕兮、</p>
<p>26我身心俱惫、惟上帝为我心力、为我永业兮、</p>
<p>27远尔者必死亡、徇欲逆尔者、尔殄灭之兮、</p>
<p>28惟我近上帝而获益、以主耶和华为避所、俾我述其作为兮、</p>

</div>
</body>
</html>
