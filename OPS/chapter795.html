<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第四十二章</title>
</head>
<body>
<div>
<h3>第四十二章</h3>
<p>1试观我仆、我所扶翼、我所遴选、我心所悦者、我曾以我神赋之、彼将以公义示异邦、</p>
<p>2彼不呼不喧、其声不闻于衢、</p>
<p>3已伤之苇不折、燃余之炷不灭、必凭诚实、以宣公义、</p>
<p>4不困惫、不恇怯、迨立公义于世、岛屿必仰其训、</p>
<p>5耶和华上帝创造诸天、而展布之、铺张大地、及其土产、以生气赋亿兆、以神性畀行于地上之人、</p>
<p>6曰、我耶和华以义召尔、必携尔手而护尔、使尔为与民立约之据、亦为列邦之光、</p>
<p>7启瞽者之目、出囹圄之囚、处幽暗者、出之于狱、</p>
<p>8我为耶和华、此我名也、不以我之荣光畀他神、不以我之声誉付雕像、</p>
<p>9昔所预言、已悉应矣、今复告以新事、事尚未发、即示尔焉、○</p>
<p>10航海之人、海中万物、岛屿与其居民、常讴新歌于耶和华、自地极颂美之、</p>
<p>11旷野及其城邑、基达所居之乡、当扬厥声、西拉居民宜讴歌、自山巅而欢呼、</p>
<p>12归荣于耶和华、宣扬其声誉于岛屿、</p>
<p>13耶和华将出、有若力士、勇气奋扬、有若战士、喑呜叱咤、奋力击敌、</p>
<p>14耶和华曰、我久缄默、寂然自抑、今则号呼、如临产之妇、气急而喘、</p>
<p>15必使山冈荒芜、草木枯槁、江河为洲、池沼尽涸、</p>
<p>16惟彼瞽者、我必携之于不识之途、导之于不识之径、在彼之前、使暗为光、使曲为直、我将行此、而不之弃、</p>
<p>17凡恃雕像、对铸像云、尔为我神、必皆退而愧怍、○</p>
<p>18尔曹聋者宜听、盲者宜视而明、</p>
<p>19谁为瞽、非我仆乎、谁为聋、如我所遣之使乎、谁为瞽如我之同盟、谁为瞽如耶和华之仆乎、</p>
<p>20尔多见而不悟、启耳而不闻、</p>
<p>21耶和华为己之义、喜弘法律、而尊重之、</p>
<p>22惟斯民被掠见夺、皆羁于穴幽于狱、被掠而无人施拯、见夺而无人曰返之、</p>
<p>23尔中谁倾耳听此、嗣后闻而从之、</p>
<p>24谁使雅各被掠、付以色列于盗非耶和华乎、我侪获罪于彼、不行其途、不遵其法、</p>
<p>25故彼倾其烈怒、俾遇剧战、火灼四周、而彼不知、焚及其身、不以为意、</p>

</div>
</body>
</html>
