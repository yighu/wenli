<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第七章</title>
</head>
<body>
<div>
<h3>第七章</h3>
<p>1我欲医以色列时、以法莲之罪、撒玛利亚之恶显著、彼诈伪是行、盗贼入于内群寇劫于外、</p>
<p>2我念诸恶、而彼中心不思、今其所为、绕乎其身、在于我前、</p>
<p>3以恶行悦君王、以诳言悦牧伯、</p>
<p>4彼众行淫、如烘饼者所爇之炉、自抟面至发酵、暂止拨火、</p>
<p>5我王之大日、牧伯因酒之热而致疾、王与侮慢者握手、</p>
<p>6彼众潜伏、心热如炉、其烘饼者、竟夕睡卧、至于清晨、厥火炎炎、</p>
<p>7众热如炉、灭其士师、君王倾覆、其中无人吁我、</p>
<p>8以法莲杂于列邦、乃为未翻之饼、</p>
<p>9外人食其力、而彼不知、首发颁白、而彼不觉、</p>
<p>10以色列所夸者、觌而惩之、彼虽遭此、不归其上帝耶和华、不寻求之、</p>
<p>11以法莲无知如蠢鸠、呼埃及、就亚述、</p>
<p>12彼往时、我必张网其上、若坠飞鸟、必依其会众所闻而责之、</p>
<p>13祸哉彼众、因其离弃我、将见毁灭、因其悖逆我、我欲救赎之、彼乃言诳以谤我、</p>
<p>14其心不吁我、惟在床呼号、因谷酒之故、自伤以逆我、</p>
<p>15我虽练其臂而坚之、彼尚谋恶以抗我、</p>
<p>16彼虽回转、然不向上、有若偏反之弓、其牧伯口出狂言、必仆于刃、在埃及地为人姗笑、</p>

</div>
</body>
</html>
