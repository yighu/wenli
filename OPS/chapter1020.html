<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第六章</title>
</head>
<body>
<div>
<h3>第六章</h3>
<p>1耶稣去彼、至故乡、门徒从之、</p>
<p>2适安息日、训于会堂、众闻而奇之曰、斯焉得斯、所赋之智慧维何、有如是异能由其手而出耶、</p>
<p>3此非木工乎、非马利亚之子、雅各约西犹大西门之昆弟乎、其姊妹非与我侪比邻乎、遂厌弃之、</p>
<p>4耶稣曰、先知于故乡、宗族、室家外、莫不尊焉、</p>
<p>5耶稣在彼得不得行异能、惟手按病者数人而医之、</p>
<p>6且异其不信、乃周行诸乡训诲焉、○</p>
<p>7耶稣召十二徒、耦而遣之、予之权以制邪鬼、</p>
<p>8命勿携资斧、惟杖而已、勿粮勿袋、勿金于囊、</p>
<p>9惟著履、毋衣二衣、</p>
<p>10又曰、凡入人家、则居之、以至去时、</p>
<p>11有不接尔、不听尔者、去时拂尔足尘、以证于众、</p>
<p>12门徒遂往、宣言人宜改悔、</p>
<p>13又逐诸鬼、以膏膏病者多人而医之、○</p>
<p>14耶稣之名既彰、希律王闻之曰、施洗约翰自死而起、故此异能运行于彼焉、</p>
<p>15或曰、以利亚也、或曰先知也、犹先知之一也、</p>
<p>16惟希律则曰、我所斩之约翰起矣、</p>
<p>17初、希律遣人执约翰系狱、为其弟腓力妻希罗底故、盖希律已娶之、</p>
<p>18约翰曾谓之曰、纳弟妻非宜也、</p>
<p>19于是希罗底怨之、欲杀之而弗得、</p>
<p>20因希律敬畏约翰、知其义且圣、而庇之、闻其言、心多犹豫、而喜听之、</p>
<p>21会逢其适、希律于诞辰设筵、宴诸大夫千夫长及加利利之尊者、</p>
<p>22希罗底之女入舞、以娱希律及同筵者、王谓之曰、凡尔所欲、求则予之、</p>
<p>23又矢之曰、尔所求者、即国之半、我亦予之、</p>
<p>24女退、谓母曰、我当何求、曰、施洗约翰之首、</p>
<p>25女亟入见王、求曰、我欲施洗约翰首、即置盘中予我、</p>
<p>26王忧甚、然以矢故、又以同筵者在、不欲拒之、</p>
<p>27乃命侍卫一人、取约翰首、遂斩之于狱、</p>
<p>28置首于盘、以予女、女以予母、</p>
<p>29约翰之徒闻之、来取其尸、葬于墓、○</p>
<p>30使徒集就耶稣、悉以所行所教告之、</p>
<p>31耶稣曰、尔曹潜往于野、憩息片时、盖往来者众、不遑暇食、</p>
<p>32乃乘舟而往、</p>
<p>33众见之、多有识之者、自诸邑徒步、趋而先至、</p>
<p>34耶稣出、见大众、悯焉、以其犹羊无牧也、乃多端以教之、</p>
<p>35日旰、门徒就之曰、地乃野、日已旰、</p>
<p>36请散众、俾往村落市食、</p>
<p>37耶稣曰、尔其食之、对曰、得毋以二十金往而市饼、以食之乎、</p>
<p>38曰、尔有饼几何、其往观焉、既知、则曰、五饼二鱼、</p>
<p>39遂命使众成列、坐于青草、</p>
<p>40乃分队而坐、或百、或五十、</p>
<p>41耶稣取五饼二鱼、仰天而祝、擘饼以予门徒、陈于众前、亦以二鱼分给诸人、</p>
<p>42皆食而饱、</p>
<p>43拾其屑及残鱼、盈筐十二、</p>
<p>44食者五千人焉、○</p>
<p>45耶稣促门徒登舟、先济彼岸、至伯赛大、俟己散众、</p>
<p>46别后、登山祈祷、</p>
<p>47既暮、舟在海中、耶稣独在岸、</p>
<p>48见门徒鼓棹甚苦、风逆故也、夜约四更、履海就之、若欲经过者然、</p>
<p>49门徒见其履海、以为鬼幻、则呼、</p>
<p>50盖皆见之而惊、耶稣亟谓之曰、尔曹安心、我也、毋惧、</p>
<p>51遂登舟就之、风乃息、众骇异不胜、</p>
<p>52盖未悟擘饼之事、心顽故也、○</p>
<p>53既济、至革尼撒勒地、泊岸、</p>
<p>54离舟、众识之、</p>
<p>55周驰四境、闻其所在、以榻舁病者就之、</p>
<p>56凡耶稣所入、或村、或邑、或乡、众置病者于市、第求扪其衣缘、扪之者悉愈焉、</p>

</div>
</body>
</html>
