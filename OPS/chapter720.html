<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十八章</title>
</head>
<body>
<div>
<h3>第十八章</h3>
<p>1异于众者、独求己欲、妄敌真智、</p>
<p>2蠢者不欲明哲、惟愿彰其心意、</p>
<p>3恶人既至、轻慢亦至、耻辱随于诟詈、</p>
<p>4哲人之语如渊水、智慧之源如流溪、</p>
<p>5瞻徇恶人之情、枉断义人之狱、俱为不善、</p>
<p>6蠢者之唇启争端、其口招扑责、</p>
<p>7蠢者之口致败亡、其唇陷己命、</p>
<p>8谗毁者、言如甘旨、入人甚深、</p>
<p>9操作懈怠者、与奢侈者为昆弟、</p>
<p>10耶和华之名乃坚台、义者趋之得安稳、</p>
<p>11富人之财、为其坚城、视若高垣、</p>
<p>12陨越为心骄之继、谦逊在尊荣之先、</p>
<p>13未听而先应、乃愚乃辱、</p>
<p>14有恙心能忍之、神伤孰能堪之、</p>
<p>15哲人之心得知识、智者之耳求知识、</p>
<p>16礼物为人先导、引之以谒显贵、</p>
<p>17先赴诉者、其理似直、邻里继至、则得其情、</p>
<p>18掣签息争竞、为强者解纷、</p>
<p>19兄弟结怨而媾和、难于破坚城、其相争也、如保障之门楗、</p>
<p>20人因所言而得果报、口之所出、身必承之、</p>
<p>21生死之权在舌、好用之者、必食其果、</p>
<p>22人得妻室、即为获福、且蒙耶和华之恩、</p>
<p>23贫者恳切以求、富者厉词以应、</p>
<p>24滥交多友、必致败亡、有友一人、亲于昆弟、</p>

</div>
</body>
</html>
