<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十三章</title>
</head>
<body>
<div>
<h3>第二十三章</h3>
<p>1众皆起、解耶稣至彼拉多前、</p>
<p>2讼之曰、我见此人、诱惑我邦、禁纳税于该撒、自称为基督为王也、</p>
<p>3彼拉多问之曰、尔乃犹太人王乎、曰、尔言之矣、</p>
<p>4彼拉多谓祭司诸长与众曰、我不见此人有何辜、</p>
<p>5众益奋曰、彼摇动庶民、训诲遍犹太、始自加利利、以至于此、</p>
<p>6彼拉多闻之、问其为加利利人乎、</p>
<p>7既知其隶希律治下、则遣诣之、时、希律亦在耶路撒冷、○</p>
<p>8希律见耶稣甚喜、盖闻其事、久欲见之、且冀观其异迹、</p>
<p>9以多言问之、而耶稣一无所答、</p>
<p>10祭司诸长与士子、立而讼之甚切、</p>
<p>11希律与其士卒轻藐戏侮之、衣以彩服、复遣诣彼拉多、</p>
<p>12彼拉多与希律素相仇、是日遂相友矣、○</p>
<p>13彼拉多召集祭司诸长、有司、庶民、</p>
<p>14谓之曰、尔解此人至我、一若诱惑民者、我依尔所讼之事、于尔前鞫之、未见其有何辜、</p>
<p>15希律亦然、盖彼复遣之至我、可知其所行、未有当死者、</p>
<p>16 17我将笞而释之、</p>
<p>18众皆呼曰、去此人、为我释巴拉巴、</p>
<p>19夫巴拉巴、乃邑中作乱杀人、而下狱者、</p>
<p>20彼拉多欲释耶稣、</p>
<p>21复语众、众呼曰、钉之十架、钉之十架、</p>
<p>22彼拉多三语众曰、彼行何恶耶、我未见其有当死之辜、故将笞而释之、</p>
<p>23众大声切求钉之十架、而其声胜矣、</p>
<p>24彼拉多遂拟如其所求而行、</p>
<p>25释作乱杀人而下狱者、乃付耶稣于众、以徇其意、○</p>
<p>26曳耶稣去时、有古利奈人西门、来自田间、众执之、以十架置其身、使负之、从耶稣后、○</p>
<p>27民众随之、又有多妇擗而哀之、</p>
<p>28耶稣回顾之曰、耶路撒冷之女乎、毋为我哭、当为己及子女哭、</p>
<p>29盖日将至、人必曰、未妊者、未产者、未哺乳者福矣、</p>
<p>30其时、人将谓山曰压我、谓陵曰掩我、</p>
<p>31盖木之青者犹如此、枯者将若何、</p>
<p>32又曳二犯、将与耶稣同杀之、○</p>
<p>33至一处、名髑髅、钉之十架、又钉二犯、一右一左、</p>
<p>34耶稣曰、父欤、赦之、盖彼不知其所为也、士卒阄分其衣、</p>
<p>35民立而观、有司亦哂之曰、彼救他人、若为上帝所选之基督、可自救也、</p>
<p>36士卒亦戏之、就而予之酰、</p>
<p>37曰、尔若犹太人王、可自救也、</p>
<p>38其上有标、书曰、犹太人王、○</p>
<p>39同悬之犯、一谤之曰、尔非基督乎、救己及我侪也、</p>
<p>40一斥之曰、尔同服鞫、犹不畏上帝乎、</p>
<p>41我侪宜也、盖我所受、称我所行、惟斯人所行、无不韪也、</p>
<p>42又曰、耶稣、尔于尔国而来时、其忆我、</p>
<p>43耶稣曰、我诚语汝、今日尔将偕我在乐园矣、○</p>
<p>44时约午正、遍地晦冥、至申初、</p>
<p>45日无光、殿幔中裂、</p>
<p>46耶稣大声呼曰、父欤、我灵托尔手矣、言毕气遂绝、</p>
<p>47百夫长见之、归荣上帝曰、是诚义人也、</p>
<p>48聚观之众、历见诸事、皆拊膺而返、</p>
<p>49其相识者、及自加利利相随之妇、皆远立而观斯事、○</p>
<p>50有约瑟者、议士也、为人善且义、</p>
<p>51不与斯谋斯事、隶犹太之亚利马太邑、素慕上帝国者也、</p>
<p>52诣彼拉多、求耶稣尸、</p>
<p>53取之下、裹以枲布、置于石凿之墓、从未葬人者、</p>
<p>54时乃备节之期、安息日伊迩、</p>
<p>55自加利利偕来之妇随之、观其墓、及如何葬其尸、</p>
<p>56归备香品香膏、当安息日、遵诫而安息焉、</p>

</div>
</body>
</html>
