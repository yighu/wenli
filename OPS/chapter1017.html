<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三章</title>
</head>
<body>
<div>
<h3>第三章</h3>
<p>1耶稣复入会堂、有枯一手者在焉、</p>
<p>2众窥其于安息日医之否、意欲讼之、</p>
<p>3耶稣谓手枯者曰、起、立于中、</p>
<p>4语众曰、安息日行善行恶、救生杀生、孰宜、众默然、</p>
<p>5耶稣怒而环视之、忧其心顽也、语手枯者曰、伸尔手、伸之、即愈、</p>
<p>6法利赛人出、与希律党谋、何以灭之、○</p>
<p>7耶稣偕其徒退往海滨、群众自加利利从之、</p>
<p>8犹太耶路撒冷以土买约但外、及推罗西顿四境之人、闻其所行、就之者亦甚众、</p>
<p>9耶稣因命其徒具小舟以待、俾免拥挤、</p>
<p>10盖耶稣曾医多人、致凡病痛者、逼近欲扪之、</p>
<p>11邪鬼见之、伏其前、呼曰、尔乃上帝子也、</p>
<p>12耶稣严戒毋扬、○</p>
<p>13遂登山、随所欲以召人、而人就之、</p>
<p>14立十有二人偕己、遣之宣教、</p>
<p>15且予以逐鬼之权、</p>
<p>16有若西门、耶稣名之曰彼得、</p>
<p>17西庇太之子雅各、与其弟约翰、此二人者、名之曰半尼其、即雷子也、</p>
<p>18又有安得烈、腓力、巴多罗买、马太、多马、亚勒腓之子雅各、又达太、与加那尼人西门、</p>
<p>19并加略人犹大、即卖师者、○</p>
<p>20耶稣入室、众复集、致弗能食、</p>
<p>21其亲属闻而出、欲执之、曰、彼狂矣、</p>
<p>22自耶路撒冷而来之士子、曰、彼有别西卜、又曰、彼藉鬼王逐鬼耳、</p>
<p>23耶稣呼之来、以喻谓之曰、撒但安能逐撒但乎、</p>
<p>24夫国自相分争、其国弗能立、</p>
<p>25家自相分争、其家弗能立、</p>
<p>26若撒但分裂、起而自攻、亦弗能立、终必灭耳、</p>
<p>27未有能入勇士之室、劫其器用者、必先缚勇士、而后劫其室也、</p>
<p>28我诚语汝、世人之诸罪、及凡所出亵渎之言、皆将得赦、</p>
<p>29惟亵渎圣神者、终不得赦、乃干永罪、</p>
<p>30斯言也、因人谓其有邪鬼也、○</p>
<p>31耶稣之母及其兄弟至、立于外、遣人呼之、</p>
<p>32众环坐、谓之曰、尔母及兄弟在外觅尔、</p>
<p>33耶稣曰、孰为我母我兄弟乎、</p>
<p>34遂四顾环坐者曰、试视我母我兄弟、</p>
<p>35盖凡行上帝旨者、即我兄弟姊妹及母也、</p>

</div>
</body>
</html>
