<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第四章</title>
</head>
<body>
<div>
<h3>第四章</h3>
<p>1参巴拉闻我侪筑垣、忿怒恚恨、讥笑犹大人、</p>
<p>2告其同宗、及撒玛利亚军旅曰、此荏弱之犹大人何为、岂欲自卫乎、岂欲献祭乎、岂能一日成之乎、岂于瓦砾之场、复起被焚之石乎、</p>
<p>3亚扪人多比雅旁立、曰、彼所筑之石墙即狐登之亦圮、</p>
<p>4我上帝欤、我侪为人蔑视、愿尔垂听、俾其所谤、归于己首、为俘虏于异邦、</p>
<p>5勿盖其过、勿抹其罪、彼在建筑者前、激尔之怒、</p>
<p>6我侪筑垣、使相连接、其高已半、以民奋志操作故也、</p>
<p>7参巴拉、多比雅、及亚拉伯人、亚扪人、亚实突人、闻建耶路撒冷城垣、厥工进行、破坏之处修补、则怒甚、</p>
<p>8同谋来攻耶路撒冷、俾其纷乱、</p>
<p>9我侪遂祷我之上帝、设守者昼夜防御、</p>
<p>10犹大人曰、瓦砾尚多、负荷者力匮、我侪不能筑垣、</p>
<p>11敌人曰、乘其不知不见、我侪突至其中杀之、使罢厥工、</p>
<p>12近敌而居之犹大人至、十次告我曰、敌自四境来攻、</p>
<p>13我则令民按其宗族、执刀与戈及弓、立于墙后、低下隙地、</p>
<p>14我简阅之、起而告显者民长、及余民曰、勿惧之、其念大而可畏之主、为尔兄弟子女、妻室第宅而战、</p>
<p>15敌闻我知其意、上帝败其谋、我侪复返于垣、各供其役、</p>
<p>16自是以后、我仆操作者半、执干戈与弓及甲者半、民长立于犹大族后、</p>
<p>17建垣者、负荷者、俱负其任、右手作工、左手执械、</p>
<p>18建筑者各佩剑而建筑、吹角者立于我侧、</p>
<p>19我告显者民长、及余民曰、工巨地广、我在城垣、相距甚远、</p>
<p>20不论何处、闻角之声、则当咸集我所、我之上帝、必为我战、</p>
<p>21于是我侪操作、其半执戈、自黎明至星见、</p>
<p>22其时我告民曰、各率其仆宿于耶路撒冷、昼作工、夜守卫、</p>
<p>23我与同宗及仆、暨从我之卫士、俱不解衣、出汲水、亦执械、</p>

</div>
</body>
</html>
