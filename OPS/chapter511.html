<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第一章</title>
</head>
<body>
<div>
<h3>第一章</h3>
<p>1亚哈随鲁为王、统辖百有二十七州、自印度至古实、</p>
<p>2其时都于书珊、在宫坐于王位、</p>
<p>3三年、宴诸牧伯、臣仆、各州之显者、及方伯、即波斯玛代之权贵、咸在其前、</p>
<p>4王于多日、以其荣国之富有、及其威严之炫赫示之、凡历十有八旬、</p>
<p>5此日既过、又宴书珊宫中之人、自尊逮卑、历有七日、在宫之院、</p>
<p>6以白绿蓝三色之布为帷、系以紫枲之绳、缀以银环、在于白石之柱、内有金银之床、设于红石白石、黄石黑石、所铺之地、</p>
<p>7金卮赐酒、卮式不一、御酒孔多、示王厚贶、</p>
<p>8饮酒有令、勿得强人、盖王曾命宫中百工、使人各随所欲、</p>
<p>9王后瓦实提、亦在亚哈随鲁王宫、为诸妇设宴、</p>
<p>10届七日、王饮酒而乐、谕御前宦竖七人、米户幔、比斯他、哈波拿、比革他、亚拔他、西达、甲迦、</p>
<p>11请王后瓦实提戴后冕至王前、使庶民诸伯得见其美、盖后有殊色也、</p>
<p>12惟后不遵宦竖所传王命而至、王怒甚、中心如焚、</p>
<p>13 14王之左右、波斯玛代七伯、时觐王颜、居国之首位、即甲示拿、示达、押玛他、他施斯、米力、玛西拿、米母干、俱达时务、皆哲士也、凡王有事、例当询诸明法律者、故问之曰、</p>
<p>15王后瓦实提、不遵宦竖所传亚哈随鲁王之命、按律我当如何处之、</p>
<p>16米母干谓王及诸伯曰、后瓦实提所为、匪但有害于王、亦有害于王之诸州牧伯庶民、</p>
<p>17盖后之所为、必传于诸妇、言王召后、而后不至、致诸妇亦蔑视其夫、</p>
<p>18今而后、波斯玛代众命妇、闻后所为、必效其尤、言于王之牧伯、遂生藐视、愤怒靡已、</p>
<p>19如王以为善、则降谕旨、载于波斯玛代之律、永远不废、不容瓦实提进御、以其后位、赐较彼尤善者、</p>
<p>20王疆宇甚广、王诏布告通国、则妇必敬其夫、无论尊卑、</p>
<p>21王与诸伯、咸悦米母干之言、王遂依此而行、</p>
<p>22颁诏王之诸州、各依其文字方言、曰夫必于其家为主、亦依其方言而言焉、</p>

</div>
</body>
</html>
