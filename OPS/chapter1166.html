<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二章</title>
</head>
<body>
<div>
<h3>第二章</h3>
<p>1盖我欲尔知、我为尔与在老底嘉之人、及凡未觌我面者、如何尽力、</p>
<p>2俾其心受慰、以爱相联、颖悟充实而致富有、克知上帝之奥秘、即基督也、</p>
<p>3凡智慧知识之宝藏、皆韫于彼、</p>
<p>4我言此、免人以巧言诱尔、</p>
<p>5盖我身虽暌违、心则偕尔、喜见尔笃信基督、秩然有序也、○</p>
<p>6尔既承受主基督耶稣、亦宜由之而行、</p>
<p>7且于彼也、深根而建造、坚立于信、如尔昔所受之教、而溢于祝谢焉、○</p>
<p>8慎之哉、勿为人之理学虚诬所虏、即依人之遗传、世之小学、不依基督也、</p>
<p>9盖上帝性体之充盛、悉寓其身、</p>
<p>10彼为诸政诸权之首、尔曹亦由之而得充盛、</p>
<p>11且于彼受割、非以手所行者、乃由基督之割、而革情欲之身、○</p>
<p>12盖以洗礼与之同葬、亦与之同起、由于信上帝之功用、即自死而起之者也、</p>
<p>13尔曹素以愆尤、与未割之情欲而死、上帝亦使尔曹与彼同苏、悉赦尔之愆尤、</p>
<p>14涂抹绳我之券、即所载诸仪文以敌我者也、于焉除之、钉之十架、</p>
<p>15且虏诸政诸权、明徇于众、而奏凯焉、○</p>
<p>16是以勿因饮食、节期、月朔、安息日、被人拟议、</p>
<p>17此皆后事之影、其形乃属基督、</p>
<p>18勿容人以故作谦卑、崇拜天使、夺尔之赏、彼拘于己见、徇其情欲而自矜、</p>
<p>19不固持元首、夫元首、乃全体所由、以节以维、而得资助联络、以上帝之长而长也、○</p>
<p>20尔曹既与基督同死、以绝世之小学、胡为从乎世、服于仪文乎、</p>
<p>21如谓勿执、勿尝、勿扪、</p>
<p>22是皆依人所命所教、用之必败、</p>
<p>23似有智慧之名、实以私意崇拜、故作谦卑、刻苦其身、究无所益、以克形躯之餍也、</p>

</div>
</body>
</html>
