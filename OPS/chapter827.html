<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第八章</title>
</head>
<body>
<div>
<h3>第八章</h3>
<p>1耶和华曰、当是时、人必取犹大君王之骨、牧伯之骨、祭司之骨、先知之骨、耶路撒冷居民之骨、出于其墓、</p>
<p>2陈于日月天象之下、即其所恋慕、服事顺从、寻求崇拜者、无人收而瘗之、将于地上同乎粪土、</p>
<p>3此恶族之遗民、为我所逐、居于各处、宁求死、不求生、万军之耶和华言之矣、○</p>
<p>4又告之曰、耶和华云、人蹶、岂不复起乎、人去、岂不旋归乎、</p>
<p>5然则此耶路撒冷民、恒久悖逆何为乎、彼坚持诡谲、弗肯旋转、</p>
<p>6我倾耳以听、彼不言正直、无人悔其恶行、曰、噫、我所为何事、彼各行其道、若马之奔驰于陈、</p>
<p>7空中之鹤、识厥定期、班鸠燕雁、咸依当来之时、惟我民不识耶和华之法律、</p>
<p>8尔曹奚曰、我乃智者、耶和华之法律在于我中、然文士虚伪之笔、使法律为虚伪、</p>
<p>9智者愧耻、惊惶而被执、彼既弃耶和华之言、其智维何、</p>
<p>10故我必以其妻室予他人、以其田畴付虏者、因其自尊逮卑、咸属贪婪、先知祭司、俱行虚诞、</p>
<p>11彼医我民女之伤、略而为之、曰、平康平康、实无平康、</p>
<p>12彼行可恶之事、岂知耻乎、非也、毫不知耻、亦不赧颜、故必仆于仆者之中、我谴责之际、彼必颠踬、耶和华言之矣、</p>
<p>13耶和华曰、我必歼灭之、其葡萄树无葡萄、无花果树无无花果、厥叶变色、蹂躏之者、我已命之、</p>
<p>14我侪静坐何为乎、其会集而入巩固之邑、陨亡于彼、我上帝耶和华饮我以毒水、使我陨亡、缘我干犯耶和华也、</p>
<p>15我望平康、未得裨益、我期医治、而受恐惶、</p>
<p>16敌马喷气、闻自但境、健马嘶鸣、震动全地、彼众已至、吞灭土壤、暨其所有、吞灭城邑、及厥居民、</p>
<p>17耶和华曰、我必遣蛇入尔中、无术可制之、蝮必啮尔、○</p>
<p>18深愿得慰、免我忧戚、我心疲惫、</p>
<p>19有我民女哀号之声、来自远方、曰、耶和华不在锡安乎、厥王不在其中乎、曰、彼胡为以雕像、及异邦之虚物、激我怒耶、</p>
<p>20穑时既逝、夏日已过、我侪犹未获救、</p>
<p>21我民女受伤、我因之受伤、我乃哀恸、中怀惊骇、</p>
<p>22在基列岂无乳香、岂无医士、我民女之疾、胡不得瘳耶、</p>

</div>
</body>
</html>
