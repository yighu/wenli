<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三章</title>
</head>
<body>
<div>
<h3>第三章</h3>
<p>1尔曹既与基督同起、宜求上焉者、即基督所在、坐上帝右、</p>
<p>2故所志者、宜在上、勿在下、</p>
<p>3盖尔已死、尔之生与基督共藏于上帝、</p>
<p>4基督为我之生、及其显著、尔亦将共显于荣中、○</p>
<p>5故当灭尔在地之肢体、即淫乱、污秽、邪情、恶欲、及贪婪、夫贪婪与拜像一也、</p>
<p>6缘此、上帝之怒、临诸悖逆之人、</p>
<p>7尔曹昔生于斯、亦尝出入其间、</p>
<p>8今宜去一切忿怒、暴戾、很毒、谤讟、秽言、</p>
<p>9彼此勿诳、以尔已脱旧人与其行、</p>
<p>10而衣新人、乃日新以致知、依造之者之像、</p>
<p>11在彼无分希利尼、犹太、割与不割、夷人、狄人、为奴、自主、惟基督为万有于万有之中也、○</p>
<p>12尔乃上帝所选、圣而见爱者、故宜存矜悯之心、仁慈、谦逊、温柔、恒忍、</p>
<p>13傥彼此有衅、则宜相容、相恕、如主恕尔然、</p>
<p>14此外尚以仁爱、乃完全之维系也、</p>
<p>15俾基督之和、主于尔心、尔为此蒙召为一体、亦宜感谢、</p>
<p>16当以基督之道充实尔衷、智慧俱备、以诗、以歌、以灵赋、相教相戒、中心感恩、以颂上帝、</p>
<p>17凡所言所行、悉宜以主耶稣名为之、且由之谢父上帝焉、○</p>
<p>18妇宜服夫、是乃宗主所宜也、</p>
<p>19夫宜爱妇、勿苛遇之、</p>
<p>20子女宜凡事顺尔父母、是乃宗主见悦者也、</p>
<p>21父勿激子女、恐其气馁、</p>
<p>22仆宜凡事顺尔形躯之主、非以目前之服役、如取悦于人者、惟专诚畏主焉、</p>
<p>23凡所为者、皆宜由心而行、如向主、非向人、</p>
<p>24盖知嗣业之赏、由主而得、尔所事者、主基督也、</p>
<p>25夫行非义者、必反受非义、而无所偏视也、</p>

</div>
</body>
</html>
