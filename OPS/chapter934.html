<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十章</title>
</head>
<body>
<div>
<h3>第十章</h3>
<p>1波斯王古列三年、有一事示但以理、称伯提沙撒者、其事诚确、关乎大战、但以理洞悉其事、明此异象、</p>
<p>2维时、我但以理忧戚、历三七日、</p>
<p>3不御美食、酒肉不入于口、不膏我身、盈三七日之期、</p>
<p>4正月二十四日、我在希底结大河之滨、</p>
<p>5举目而观、见一人衣枲衣、腰束乌法精金、</p>
<p>6身若碧玉、面若闪电、目若火炬、手足若磨光之铜、声若群众之声、</p>
<p>7我但以理独见此异象、偕我者未见之、惟大战栗、遁逃自匿、</p>
<p>8遗我独在、见此大异象、身力无存、容色灰变、精力尽废、</p>
<p>9然我犹闻其言之声、既闻之、则沉睡、面伏于地、</p>
<p>10有手抚我使起、我以膝与掌、抵地而动摇、</p>
<p>11其人谓我曰、大蒙眷爱之但以理欤、我今奉遣就尔、当明我所语尔之言而起立、彼既言此、我则颤然而立、</p>
<p>12又谓我曰、但以理欤、勿惧、自尔初日、决志欲明斯事、自卑于尔上帝前、尔言升闻矣、我因尔言而至、</p>
<p>13惟波斯国之君、阻我二十一日、而君长之一米迦勒前来助我、我则无庸留于波斯王所、</p>
<p>14今我来此、俾尔知尔民末日所遭之事、盖此异象、历多日始应也、</p>
<p>15彼以此言告我、我则俯首视地、默尔无言、</p>
<p>16有状若人者扪我唇、我则启口、谓立我前者曰、我主欤、我因异象、忧苦转加我身、精力无存、</p>
<p>17我主之仆、焉得与我主言乎、斯时我力尽废、我气俱无、</p>
<p>18又有状若人者抚我、壮我、</p>
<p>19曰、大蒙眷爱者欤、勿惧、愿尔平康、强乃心、壮乃志、彼与我言、我则得力、曰、请我主言之、以尔壮我也、</p>
<p>20彼曰、我之诣尔、尔知其故乎、今我将返、与波斯之君战、我既去、希腊之君必至、</p>
<p>21惟真经所载者、我将示尔、除尔君米迦勒外、无有奋勇、助我御之者也、</p>

</div>
</body>
</html>
