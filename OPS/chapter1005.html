<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十九章</title>
</head>
<body>
<div>
<h3>第十九章</h3>
<p>1耶稣言竟、去加利利、至犹太境、约但河外、</p>
<p>2群众从之、医其病者、</p>
<p>3有法利赛人来试之曰、不论何故、出妻可乎、</p>
<p>4耶稣曰、自始造者、造男与女、</p>
<p>5曰、缘此、人必离父母、胶漆其妻、成为一体、此经尔未读乎、</p>
<p>6如是、不复为二、乃一体矣、故上帝所耦者、人不可分之、</p>
<p>7曰、然则摩西命予离书出之、何也、</p>
<p>8曰、摩西以尔心顽、许尔出妻、但元始不然、</p>
<p>9且吾语汝、非以奸故、出妻而他娶者、淫也、娶所出者、亦淫也、</p>
<p>10门徒曰、人于妻如此、宁勿娶、</p>
<p>11曰、斯言非尽人能纳、惟禀赋者能之、</p>
<p>12盖有生而阉者、有被人阉者、亦有为天国自阉者、斯言能纳者纳之、○</p>
<p>13时、有携孩提诣耶稣、欲其按手祈祷、门徒责之、</p>
<p>14耶稣曰、容孩提就我、勿禁之、盖属天国者、乃如是人也、</p>
<p>15遂手按之而去、○</p>
<p>16有少者就之曰、师乎、我当行何善、以获永生、</p>
<p>17曰、胡为以善问我、善者一而已矣、尔欲入生、则当守诫、</p>
<p>18曰、何诫乎、耶稣曰、勿杀、勿淫、勿窃、勿妄证、</p>
<p>19敬尔父母、爱邻如己、</p>
<p>20少者曰、凡此、我尝守之矣、尚有何缺乎、</p>
<p>21耶稣曰、尔欲为完人、往售所有以济贫、则将有财于天、且来从我、</p>
<p>22少者闻之、愀然而去、赀厚故也、○</p>
<p>23耶稣谓其徒曰、我诚语汝、富者入天国、难矣哉、</p>
<p>24我又语汝、驼穿针孔、较富者入上帝国犹易也、</p>
<p>25门徒闻之、讶甚、曰、然则谁能得救乎、</p>
<p>26耶稣目之曰、人则不能、上帝无不能也、</p>
<p>27彼得曰、我侪已舍一切以从尔、将何得欤、</p>
<p>28耶稣曰、我诚语汝、尔曹从我者、及复兴之际、人子坐其荣位、尔亦坐十二位、鞫以色列十二支矣、</p>
<p>29凡为我名、舍屋宇、兄弟、姊妹、父母、子女、田畴者、将受百倍、而承永生、</p>
<p>30然多有先者将为后、后者将为先也、</p>

</div>
</body>
</html>
