<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第七章</title>
</head>
<body>
<div>
<h3>第七章</h3>
<p>1此后、我见使者四、立于地之四隅、握地之四风、使勿吹于地于海于树、</p>
<p>2又见他使自日出处而上、执维生上帝印、大声呼彼有权伤地及海之四使曰、</p>
<p>3勿伤地或海或树、待我印我上帝诸仆之额、</p>
<p>4我遂闻受印者之数、以色列裔各支中、计印者十四万四千、○</p>
<p>5犹大支中万二千、流便支中万二千、迦得支中万二千、</p>
<p>6亚设支中万二千、拿弗他利支中万二千、玛拿西支中万二千、</p>
<p>7西缅支中万二千、利未支中万二千、以萨迦支中万二千、</p>
<p>8西布伦支中万二千、约瑟支中万二千、便雅悯支中万二千、○</p>
<p>9此后、我见大众、不可胜数、自诸国诸族诸民诸方、立于座前、及羔之前、衣白衣、执棕枝、</p>
<p>10大声呼曰、拯救归于居座者、上帝及羔矣、</p>
<p>11诸使环座与长老四生物而立、皆面伏座前、拜上帝曰、</p>
<p>12阿们、颂也、荣也、智也、谢也、尊也、能也、力也、咸归我之上帝、爰及世世、阿们、</p>
<p>13长老之一谓我曰、衣白衣者为谁、适从何来、</p>
<p>14对曰、我主乎、尔自知之、曰、此乃出乎大难而来、曾以羔之血涤其衣而白之矣、</p>
<p>15故在上帝座前、昼夜事之于殿中、居于座者、将庇之以幕、</p>
<p>16彼不复饥渴、日与热必不侵之、</p>
<p>17盖座中之羔将牧之、导至维生之水源、其目之泪、上帝尽拭之、</p>

</div>
</body>
</html>
