<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十五章</title>
</head>
<body>
<div>
<h3>第二十五章</h3>
<p>1耶和华欤、尔为我之上帝、我尊崇尔、颂美尔名、因尔以信以诚、施行奇事、乃尔自古所拟定者、</p>
<p>2尔使卫城为瓦砾、坚城为邱墟、外族之宫、不复为邑、永不再建、</p>
<p>3是以强盛之民将尊尔、暴国之邑将畏尔、</p>
<p>4在强者肆行残暴、如狂风冲突墙垣之时、尔为贫穷者之坚城、困乏者难中之保障、狂风中为避所、炎热时为荫庇、</p>
<p>5尔将息外族之喧哗、若去炎蒸于旱地、止强暴之凯歌、若散酷热于云影、</p>
<p>6万军之耶和华、将于此山、为兆民设肥甘之宴、旨酒之筵、肥甘髓满、旨酒澄清、</p>
<p>7又于此山、尽除蔽万民之巾、蒙列邦之帕、</p>
<p>8灭绝死亡、爰及世世、主耶和华必拭众面之泪、去其民之辱于天下、耶和华言之矣、○</p>
<p>9是日也、将有人曰、此乃我之上帝、我素望之、彼必援我、此乃耶和华、我素望之、因其拯救、欢欣喜乐、</p>
<p>10耶和华将按手于此山、惟摩押遭蹂躏、若草芥被践于粪池、</p>
<p>11彼将舒手其中、如泅者舒手以游、惟耶和华必抑其骄傲、去其手之机巧、</p>
<p>12毁城垣之高台、覆而下之、至于尘埃、</p>

</div>
</body>
</html>
