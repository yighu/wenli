<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第四十四章</title>
</head>
<body>
<div>
<h3>第四十四章</h3>
<p>1论居埃及之犹大人、即处密夺、答比匿、挪弗与巴忒罗地者、耶和华谕耶利米曰、</p>
<p>2万军之耶和华、以色列之上帝云、我所降于耶路撒冷、及犹大诸邑之灾、尔目睹之、今为荒芜、无人居处、</p>
<p>3乃因其人行恶、以激我怒、焚香以事他神、即彼与尔、及尔列祖所未识者、</p>
<p>4我遣我仆诸先知诣尔、夙兴而遣之曰、噫、此可憎之事、我所疾者、尔勿行之、</p>
<p>5惟彼不从、不侧耳以听、不改其恶仍焚香于他神、</p>
<p>6故我倾怒泄忿于犹大诸邑、及耶路撒冷街衢、如火之焚、使之荒寂、有如今日、</p>
<p>7万军之上帝耶和华、以色列之上帝曰、尔曹奚为行此大恶、自害厥命、俾男女孩提乳子、悉绝于犹大、靡有孑遗、</p>
<p>8缘以尔手所为、激我震怒、在所往居之埃及地、焚香于他神、致尔见绝、在天下万国中、成为可诅可辱、</p>
<p>9尔祖之恶、及犹大王与后之恶、尔与尔妻之恶、即在犹大地、与耶路撒冷街衢所行者、尔忘之乎、</p>
<p>10彼众至今、犹不自卑、不畏我所示尔及尔祖之律例典章、而遵行之、</p>
<p>11故万军之耶和华、以色列之上帝曰、我必注目于尔、而加以祸、翦灭犹大众、</p>
<p>12犹大遗民、定厥趋向、往居埃及地者、我必取而歼之、彼必仆于埃及地、亡于锋刃饥馑、自尊逮卑、悉灭于锋刃饥馑、成为可憎可骇、可诅可辱、</p>
<p>13我必罚居埃及地者、如以锋刃饥馑疫疠、罚耶路撒冷然、</p>
<p>14使犹大遗民、往居埃及、欲返犹大地而居者除逃脱之数人外、无一得逸而归、○</p>
<p>15凡知其妻焚香于他神者、与旁立诸妇、即居埃及巴忒罗之众、聚为大会、答耶利米曰、</p>
<p>16尔托耶和华名谕我之言、我不听从、</p>
<p>17我必成我口所言、焚香灌奠于天后、循我及我祖、我王、我牧伯、在犹大诸邑、及耶路撒冷街衢所为、盖其时我侪足食晏安、不遘灾祸、</p>
<p>18自我不焚香灌奠于天后、则无不缺乏、亡于锋刃饥馑、</p>
<p>19我焚香灌奠于天后、作饼以象其形、加以灌奠、我夫岂不与乎、</p>
<p>20耶利米谓答之之男女庶民曰、</p>
<p>21尔与尔祖、诸王牧伯、及斯土庶民、焚香于犹大诸邑、与耶路撒冷街衢、耶和华岂不记忆之、思念之、</p>
<p>22因尔所行之恶、所作可憎之事、耶和华不能复忍、故尔土地成为荒芜、可骇可诅、无人居处、有如今日、</p>
<p>23尔曹焚香、获罪于耶和华、不从耶和华之言、不遵其律例、典章法度、故遘此灾、有如今日、○</p>
<p>24耶利米又谓庶民、及诸妇曰、居埃及地之犹大人、其听耶和华言、</p>
<p>25万军之耶和华、以色列之上帝云、尔与尔妻、口所言者以手成之、曰、我必如我所许之愿、焚香灌奠于天后、今可坚尔愿而偿之、</p>
<p>26居埃及地之犹大人、其听耶和华言、耶和华曰、我已指我大名而誓、凡居埃及之犹大人、后必无一人、口道我名曰、我指维生之主耶和华而誓、</p>
<p>27我必儆醒而降以祸、不降以福、凡在埃及之犹大人、必亡于锋刃饥馑、至于尽灭、</p>
<p>28脱于锋刃、自埃及返犹大者、为数无几、犹大遗民、入埃及而居者、必知伊谁之言得应、我之言欤、抑彼之言欤、</p>
<p>29耶和华曰、我必罚尔于斯土、有兆可征、使尔知我所言降祸于尔、其言必应、</p>
<p>30我必以埃及王法老合弗拉、付于厥敌、及索其命者之手、如我以犹大王西底家、付于厥敌、及索其命者巴比伦王尼布甲尼撒之手、耶和华言之矣、</p>

</div>
</body>
</html>
