<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第一章</title>
</head>
<body>
<div>
<h3>第一章</h3>
<p>1元始有道、道偕上帝、道即上帝也、</p>
<p>2是道元始与上帝偕也、</p>
<p>3万有由之而造、凡受造者、无不由之而造焉、</p>
<p>4生在其中、生者人之光也、</p>
<p>5光烛于暗、而暗弗识之、</p>
<p>6有上帝所遣者、名曰约翰、</p>
<p>7彼来作证、即为光作证、俾众由之而信、</p>
<p>8斯人非光、特为光作证耳、</p>
<p>9是乃真光、普照凡入世之人、</p>
<p>10其在世也、世由之而造、而世弗识之、</p>
<p>11其至己所属、而属己者弗受也、</p>
<p>12凡受之者、即信其名者、则赐之权、为上帝子、</p>
<p>13其生也、非由血气、非由情欲、非由人意、乃由上帝也、</p>
<p>14夫道成人身、寓我侪中、充乎恩宠真理、我侪见其荣、如天父独生子之荣焉、</p>
<p>15约翰为之证、呼曰、我言后我来者、乃为我先、以其先我而在、即斯人也、</p>
<p>16由其所充者、我侪皆有所受、即恩之有加无已矣、</p>
<p>17夫律由摩西而授、恩宠真理、则由耶稣基督而来、</p>
<p>18从未有见上帝者、惟在父怀之独生子表彰之、○</p>
<p>19约翰之证如左、犹太人自耶路撒冷遣祭司及利未人、问之曰、尔谁也、</p>
<p>20约翰承而不讳、曰、我非基督、</p>
<p>21曰、然则尔为以利亚乎、曰、非也、尔为彼先知乎、曰、否、</p>
<p>22曰、尔为谁、俾我可复遣我者、尔自谓何如也、</p>
<p>23曰、我乃呼于野者之声云、直主之路、如先知以赛亚所言也、</p>
<p>24其人乃法利赛人所遣、</p>
<p>25复问之曰、尔非基督、非以利亚、非彼先知、胡为施洗耶、</p>
<p>26约翰曰、我以水施洗耳、有立于尔中、尔弗识者、</p>
<p>27即后我而来、我解其履带、亦弗堪焉、</p>
<p>28斯事行于约但外、伯大尼地、即约翰施洗处也、○</p>
<p>29翌日、约翰见耶稣来、则曰、观上帝之羔、乃负世之罪者、</p>
<p>30此即我所言、后我来者乃为我先、以其先我而在也、</p>
<p>31我素弗识之、但为使之显于以色列、故来以水施洗耳、</p>
<p>32约翰又证之曰、我曾见圣神如鸽、自天而降、止于其上、</p>
<p>33我素弗识之、惟遣我以水施洗者、语我曰、尔见圣神降而止其上者、即以圣神施洗者也、</p>
<p>34我见之、而证其为上帝子也、○</p>
<p>35又翌日、约翰偕二徒立、</p>
<p>36见耶稣游行、则曰、观上帝之羔、</p>
<p>37二徒闻其言、遂从耶稣、</p>
<p>38耶稣回顾、见其从己、曰、尔何求、对曰、拉比何居、拉比、译即夫子也、</p>
<p>39曰、来则见之、遂往观焉、是日与之同居、时约中正矣、</p>
<p>40闻约翰言、而从耶稣者、其一乃西门彼得之弟安得烈、</p>
<p>41彼先遇其兄西门曰、我侪已遇弥赛亚、译即基督、基督即抹膏之谓</p>
<p>42遂引之就耶稣、耶稣顾之曰、尔乃约翰子西门、将称矶法、译即彼得、彼得即磐石之意</p>
<p>43翌日、耶稣欲往加利利、遇腓力、谓之曰、从我、</p>
<p>44腓力者、伯赛大人也、与安得烈彼得同邑、</p>
<p>45腓力遇拿但业曰、摩西律及先知所载者、我侪已遇之、即约瑟之子、拿撒勒人耶稣也、</p>
<p>46拿但业曰、善者能出自拿撒勒乎、腓力曰、来观之、</p>
<p>47耶稣见拿但业至、指之曰、是诚以色列人、无诡谲者、</p>
<p>48拿但业曰、何由知我乎、曰、腓力未呼尔、尔在无花果树下、我已见之矣、</p>
<p>49拿但业曰、夫子、尔乃上帝子、以色列王也、</p>
<p>50耶稣曰、因我言于无花果树下见尔、尔即信乎、尔将见尤大于此者、</p>
<p>51又曰、我诚语汝、尔将见天开、上帝之使陟降于人子上矣、</p>

</div>
</body>
</html>
