<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十八章</title>
</head>
<body>
<div>
<h3>第二十八章</h3>
<p>1亚哈斯即位时、年二十岁、在耶路撒冷为王、历十六年、不效其祖大卫、行耶和华所悦、</p>
<p>2循以色列诸王之道、为巴力铸像、</p>
<p>3焚香于欣嫩子谷、以火焚其子女、从异邦可憎之事、即耶和华于以色列人前、所逐诸族之事、</p>
<p>4且于崇邱、山冈之上、绿树之下、献祭焚香、</p>
<p>5故其上帝耶和华付之于亚兰王手、亚兰人击之、虏民甚众、携至大马色、又付之于以色列王手、大行杀戮、</p>
<p>6利玛利子比加在犹大、一日间、杀十二万人、俱为勇士、因弃其列祖之上帝耶和华也、</p>
<p>7以法莲之勇士细基利、杀王子玛西雅、理王室之押斯利甘、与王相以利加拿、</p>
<p>8以色列族虏其同宗二十万人、妇孺与焉、亦掠货财甚多、携至撒玛利亚、</p>
<p>9在彼有耶和华之先知名俄德、出迎返撒玛利亚之军、告之曰、尔列祖之上帝耶和华怒犹大、故付之于尔手、尔乃怒冲霄汉、大行杀戮、</p>
<p>10今尔有意抑制犹大与耶路撒冷人、使为仆婢、尔曹岂非亦获罪于尔上帝耶和华乎、</p>
<p>11今听我言、遣归尔所虏之同宗、盖耶和华之烈怒及于尔矣、</p>
<p>12以法莲之族长数人、约哈难子亚萨利雅、米实利末子比利家、沙龙子耶希西家、哈得莱子亚玛撒、咸起、抵御自陈而返者、</p>
<p>13曰、勿携所虏之人入此、盖尔所谋、乃使我获罪于耶和华、益我罪过、我罪维大、烈怒及于以色列矣、</p>
<p>14于是执兵之士、以所虏之人与货财、留于牧伯及会众前、</p>
<p>15以上录名之人遂起、携被虏之众、自所掠物中取衣、衣其裸者、又予之屦、供以饮食而膏之、弱者乘以驴、导往棕树城耶利哥、至其昆弟、而返撒玛利亚、○</p>
<p>16是时亚哈斯王遣使求助于亚述王、</p>
<p>17因以东人击犹大、虏其人、</p>
<p>18非利士人亦侵犹大洼地、及南方之城邑、取伯示麦、亚雅仑、基低罗、梭哥与其乡里、亭纳与其乡里、瑾琐与其乡里、而居于彼、</p>
<p>19缘以色列王亚哈斯放恣于犹大、干犯耶和华特甚、故耶和华使犹大卑弱、</p>
<p>20亚述王提革拉毗尼色至、而不相助、反窘迫之、</p>
<p>21亚哈斯取耶和华室、及王宫牧伯家之物、馈亚述王、仍无裨益、</p>
<p>22亚哈斯王困苦之际、愈干犯耶和华、</p>
<p>23祭大马色即击之者之神、曰、亚兰王之神既助之、我亦祭之、俾其助我、然斯神使彼与以色列众偕亡、</p>
<p>24亚哈斯集上帝室之器碎之、扃闭室门、在耶路撒冷诸隅筑坛、</p>
<p>25在犹大诸邑作崇邱、焚香于他神、激其列祖之上帝耶和华怒、</p>
<p>26亚哈斯其余事迹、及其所行、自始至终、俱载于犹大以色列列王纪、</p>
<p>27亚哈斯与列祖偕眠、葬于耶路撒冷邑、不入以色列列王之墓、子希西家嗣位、</p>

</div>
</body>
</html>
