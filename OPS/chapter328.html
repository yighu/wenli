<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第八章</title>
</head>
<body>
<div>
<h3>第八章</h3>
<p>1撒母耳年迈、立其子为以色列士师、</p>
<p>2长名约珥、次名亚比亚、俱在别是巴为士师、</p>
<p>3其子不行父道、偏私牟利、受贿反正、○</p>
<p>4以色列长老咸集、诣拉玛见撒母耳、</p>
<p>5曰、尔年已迈、尔子不行尔道、今当为我立王、听我之讼、与列国同、</p>
<p>6彼言立王听讼、撒母耳不悦其事、祷于耶和华、</p>
<p>7耶和华谕之曰、凡民所言、尔可从之、彼非弃尔、乃弃我也、不欲我为其王、</p>
<p>8自我导之出埃及、迄于今日、彼之所行、离我而事他神、今待尔亦若是、</p>
<p>9可从其言、惟当加以警戒、示以治之之王、其制度若何、</p>
<p>10撒母耳以耶和华之言、悉告于求立王之民、</p>
<p>11曰、治尔之王、其制度若此、必取尔子、使御车、为骑兵、趋于车前、</p>
<p>12或立为千夫长、五十夫长、或使耕其田、获其穑、作其战具、造其车器、</p>
<p>13亦取尔女、使为制香品者、为厨婢、为膳女、</p>
<p>14又取尔至嘉之田亩、葡萄园、橄榄园、以赐其臣仆、</p>
<p>15尔种所生、及葡萄园所产、十取其一、以供其宦竖、与其臣仆、</p>
<p>16且取尔仆婢、及少年之壮者、与尔之驴、以供其役、</p>
<p>17尔之羊群、十取其一、尔必为之仆隶、</p>
<p>18是时尔必因所简之王而呼吁、惟耶和华不俞允焉、</p>
<p>19民不听撒母耳言、曰、不然、我欲得王治我、</p>
<p>20使我同于列国、听我之讼、导我而出、为我而战、</p>
<p>21撒母耳闻民言、述于耶和华、</p>
<p>22耶和华谕之曰、可从其言、为之立王、撒母耳遂告以色列人曰、其各归邑、</p>

</div>
</body>
</html>
