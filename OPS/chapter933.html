<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第九章</title>
</head>
<body>
<div>
<h3>第九章</h3>
<p>1玛代族、亚哈随鲁子大利乌立为王、治迦勒底人之国、</p>
<p>2元年、我但以理阅书所载、知耶和华谕先知耶利米之言、耶路撒冷荒芜、历七十年乃满、</p>
<p>3我决意以祷告祈求、禁食衣麻蒙灰、寻主上帝、</p>
<p>4遂祷我上帝耶和华、认罪曰、主欤、尊大可畏之上帝、爱主而遵主命者、为之践约施恩、</p>
<p>5我侪犯罪乖戾、行恶悖逆、离尔训词律例、</p>
<p>6未听尔仆诸先知、奉尔之名告我君王、牧伯列祖、及国中庶民之言、</p>
<p>7主欤、惟尔为义、我则蒙羞、有如今日、犹大人、耶路撒冷居民、及以色列众、因其获罪于尔、或远或近、被驱至于诸国、</p>
<p>8主欤、我与我之君王、牧伯列祖、因获罪于尔、俱蒙羞耻、</p>
<p>9我主我上帝、恒怀矜悯赦宥、而我侪悖逆之、</p>
<p>10不听我上帝耶和华之言、不行尔藉尔仆诸先知所示我之法律、</p>
<p>11以色列全族干犯尔律、转而离尔、不听尔言、故上帝仆摩西律中、所载之咒诅誓词、临于我躬、以我获罪于上帝也、</p>
<p>12彼对我侪、及鞫我之士师所言者、今则成之、而降大灾于我、耶路撒冷所遘之灾、天下未尝遭焉、</p>
<p>13斯灾临我、乃依摩西律中所载、而我犹不求恩于我上帝耶和华、弃离我之罪愆、洞悉尔之真道、</p>
<p>14故耶和华顾视、而降此灾于我、盖我上帝耶和华所行、无不公义、惟我不听其言、</p>
<p>15主我之上帝欤、昔以巨能之手、导尔民出埃及、而得声誉、有如今日、惟我犯罪行恶、</p>
<p>16主欤、愿依尔仁义、使尔忿怒、转离尔邑耶路撒冷、即尔圣山、今因我侪之罪、及我列祖之愆、耶路撒冷与尔民、为四周之人所辱、</p>
<p>17我上帝欤、请听尔仆之祷告祈求、为尔之故、以尔容光、照尔荒寂之圣所、</p>
<p>18我上帝欤、求尔倾耳而听、启目视我荒芜之区、及以尔名而称之邑、我陈所祈于尔前、非因己义、乃因尔之鸿慈也、</p>
<p>19主欤、听之、主欤、宥之、主欤、俯听而施行之、我上帝欤、为尔之故、勿延缓、盖斯邑斯民、俱以尔名而称也、○</p>
<p>20我尚出言祈祷、自认己罪、及我民以色列之罪、为我上帝圣山、陈所祈于我上帝耶和华前、</p>
<p>21祈祷之际、献晚祭时、我前于异象中、所见之加百列、疾飞诣我、</p>
<p>22与我言而诲我曰、但以理欤、今我出而至此、锡尔聪明智慧、</p>
<p>23尔始祈时、有命出、我则来示尔、盖尔大蒙眷爱、当思维斯事、而明其异象、</p>
<p>24为尔民与尔圣邑、已定以七日为期、以七十相乘、用是遏过犯、除罪戾、涤愆尤、彰永义、证异象及预言、膏至圣者、</p>
<p>25尔当知觉、自初命复建耶路撒冷、至有受膏之君、必历七日、相乘以七、又历七日、乘以六十二、其邑必复建、且有街有濠、斯时必际困难、</p>
<p>26七日乘以六十二后、受膏者必见绝、空诸所有、且有一君之民将至、毁城及圣所、其终若为洪水所淹、战鬬至终、荒芜已定、</p>
<p>27彼与多人将立坚约、历至七日、一七之间、使祭祀与祭品俱息、残贼者藉可憎之翼而来、且有忿怒、倾于行毁灭者、至于所定之末期、</p>

</div>
</body>
</html>
