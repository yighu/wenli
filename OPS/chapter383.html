<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第八章</title>
</head>
<body>
<div>
<h3>第八章</h3>
<p>1所罗门集以色列长老、诸支派之长、室家之显者、至耶路撒冷、所罗门王所、欲自大卫城、即锡安、舁耶和华约匮、</p>
<p>2以他念月、即七月节期、以色列众集于所罗门王所、</p>
<p>3以色列长老既至、祭司乃舁匮、</p>
<p>4祭司利未人、舁耶和华匮、与会幕、及幕中圣器、</p>
<p>5所罗门王与所集之以色列会众、咸在匮前、献牛羊为祭、其多不可胜数、</p>
<p>6祭司舁耶和华约匮、入于其所、在内殿、即至圣所、基路伯翮下、</p>
<p>7基路伯于匮之上、展其双翮、覆匮及杠、</p>
<p>8其杠甚长、在内殿前之圣所、可见其末、惟室外不得见之、迄今犹在、</p>
<p>9匮内惟二石版、即以色列人出埃及、耶和华与之立约、摩西在何烈山所置者、此外别无他物、</p>
<p>10祭司出圣所时、有云盈耶和华室、</p>
<p>11祭司因云之故、不能侍立奉事、盖耶和华之荣光充其室也、○</p>
<p>12所罗门曰、耶和华曾云、必居于幽深之处、</p>
<p>13我为尔建室、俾尔永居、</p>
<p>14王乃回顾、为以色列会众祝嘏、会众咸立、</p>
<p>15王曰、以色列之上帝耶和华、宜颂美焉、昔以口谕我父大卫者、今以手成之、</p>
<p>16彼曰、自我导我民以色列出埃及、于以色列支派中、我未尝简一邑以建室、为我寄名之所、惟简大卫、治我民以色列、</p>
<p>17我父大卫、有意为以色列上帝耶和华之名建室、</p>
<p>18惟耶和华谕之曰、尔欲为我名建室、此意诚善、</p>
<p>19然尔不可建室、惟尔所生之子、将为我名建室、</p>
<p>20今耶和华之言验矣、盖我循其所许、起而继父大卫、居以色列国位、又为以色列上帝耶和华之名建室、备所以置匮、</p>
<p>21昔耶和华导我列祖出埃及、所立之约、藏于其中、○</p>
<p>22所罗门立于耶和华坛前、以色列会众咸在、王乃张手向天、</p>
<p>23曰、以色列之上帝耶和华欤、在天在地、无神可比、尔仆克尽厥心、行于尔前、尔为之践约施恩、</p>
<p>24尔许尔仆我父大卫之言应矣、尔口许之、而手成之、有如今日、</p>
<p>25以色列之上帝耶和华欤、尔许尔仆我父大卫曰、若尔子孙慎其道途、行于我前、克肖乎尔、则尔必不乏人、居以色列国位、今求践尔所言、</p>
<p>26以色列之上帝欤、尔与尔仆我父大卫所言者、愿尔成之、</p>
<p>27然上帝岂果居于地乎、天与天上之天、不足容尔、况我所建之室乎、</p>
<p>28惟求我之上帝耶和华、垂顾尔仆之祷告祈求、俯听尔仆今在尔前之吁祷、</p>
<p>29愿尔之目、昼夜垂顾此室、即尔所言寄名之所、俯听尔仆向此所祈、</p>
<p>30尔仆与尔民以色列、向此祈祷时、求尔在天尔之居所垂听、而加赦宥、</p>
<p>31人若获罪于邻、令其发誓、则至此室、在尔坛前发誓、</p>
<p>32求尔在天垂听、讯鞫尔仆、恶者罪之、依其所行、报于其首、义者义之、如其义以赏之、</p>
<p>33尔民以色列因获罪尔、败于敌前、若转归尔、而认尔名、在此室祷告祈求于尔、</p>
<p>34愿尔在天垂听、赦尔民以色列之罪、导之归尔所锡其列祖之地、</p>
<p>35民获罪尔、致天闭塞不雨、遭尔罚时、若向此祈祷、而认尔名、改悔厥罪、</p>
<p>36求尔在天垂听、赦宥尔仆及尔民以色列之罪、诲以当行之善道、降雨于尔地、即尔所锡尔民为业者、</p>
<p>37若斯土有饥馑疫疠、五谷枯稿霉烂、或有蝻蝗蚱蜢、或有仇敌犯境、围其城邑、无论何灾何疾、</p>
<p>38尔民以色列或一人、或众人、自觉己心之殃、若向此室张手、无论何所祷、何所祈、</p>
<p>39愿尔在天尔之居所垂听、而加赦宥、尔知其心、循各人所行而报之、世人之心、惟尔知之、</p>
<p>40使其在尔锡我列祖之地、毕生寅畏尔、</p>
<p>41至于外族、不属尔民以色列者、为尔之名而至、</p>
<p>42盖彼必闻尔之大名、能手奋臂、自远方来、向斯室祈祷、</p>
<p>43愿尔在天尔之居所垂听、依外族所祈者而行、使天下亿兆、咸知尔名、而寅畏尔、如尔民以色列然、亦知我所建之室、以尔名称之、</p>
<p>44如尔民奉尔所遣、无论何途、出与敌战、向尔所简之邑、及我为尔名所建之室、祈祷耶和华、</p>
<p>45愿尔在天听其祷告祈求、而保其义、</p>
<p>46夫人未有不干罪者、若尔民获罪于尔、因尔震怒、付之于敌、虏至其地、或远或近、</p>
<p>47如在虏至之地、思念改悔、恳求于尔曰、我侪犯罪、悖逆作恶、</p>
<p>48在敌人虏者之地、一心一意归尔、向其故土、尔所锡其列祖者、与尔所简之邑、及我为尔名所建之室、祈祷于尔、</p>
<p>49愿尔在天尔之居所、听其祷告祈求、而保其义、</p>
<p>50宽恕获罪于尔之民、宥其对尔所干之咎、使于虏者之前、得其矜悯、</p>
<p>51彼为尔民尔业、昔尔导之出埃及、脱于铁炉、</p>
<p>52愿尔垂顾尔仆、及尔民以色列之祈祷、无论何时呼吁、求尔听之、</p>
<p>53主耶和华欤、尔由亿兆中、区别斯民、为尔之业、如尔导我列祖出埃及时、藉尔仆摩西所言、○</p>
<p>54所罗门屈膝、跪于耶和华坛前、张手向天、祷告祈求于耶和华既毕、则起、</p>
<p>55立而大声为以色列会众祝嘏、</p>
<p>56曰、耶和华宜颂美焉、践其前言、锡绥安于其民以色列、昔藉其仆摩西所许之福、一言不废、</p>
<p>57愿我上帝耶和华偕我侪、如偕我列祖然、勿我离、勿我弃、</p>
<p>58使我心归之、行其道途、守其谕我列祖之诫命、典章律例、</p>
<p>59我于耶和华前、祈祷之言、愿我上帝耶和华昼夜垂念、而为其仆、及其民以色列伸冤、适每日之所宜、</p>
<p>60使天下亿兆、皆知耶和华为上帝、其外无他、</p>
<p>61故尔有众、当诚心对越我上帝耶和华、从其典章、守其诫命、有如今日、○</p>
<p>62王与以色列众、献祭于耶和华前、</p>
<p>63所罗门献于耶和华为酬恩祭、牛二万二千、羊十二万、如是、王与以色列众、区别耶和华室为圣、</p>
<p>64是日、王亦区别耶和华室前院中为圣、以献燔祭素祭、与酬恩祭之脂、因耶和华前之铜坛小、不能容其祭品也、</p>
<p>65是时所罗门与以色列众、自哈马道、至埃及溪、集为大会、在我上帝耶和华前、同守节期、历七日、复七日、共十四日、</p>
<p>66越至八日、王遣散民众、民为王祝嘏、缘耶和华善待其仆大卫、及其民以色列、中心欢悦、各归其幕、</p>

</div>
</body>
</html>
