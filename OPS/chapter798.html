<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第四十五章</title>
</head>
<body>
<div>
<h3>第四十五章</h3>
<p>1耶和华膏古列、执其右手、服列国于其前、去诸王之腰束、启其邑门、俾不复闭、</p>
<p>2谓之曰、我将为尔先导、平治崎岖、碎铜门、折铁楗、</p>
<p>3锡尔贮于暗中之宝、藏于隐处之财、俾知以名呼尔者、乃我耶和华以色列之上帝也、</p>
<p>4缘我仆雅各、暨我所选之以色列故、我以名呼尔、尔虽未识我、我已称尔名、</p>
<p>5我乃耶和华、我外无他、别无上帝、尔虽未识我、我必束尔腰、</p>
<p>6俾东方西方、咸知我外无他、我乃耶和华、别无他神、</p>
<p>7我作光造暗、锡平康、降灾祸、我耶和华行此事焉、○</p>
<p>8诸天其降雨泽、穹苍其沛公义、舆地坼裂、以萌拯救、而产公义、乃我耶和华所为、○</p>
<p>9土壤瓦砾中之片瓦、与造之者争辩、其有祸矣、涂泥岂能谓陶人曰、尔何为乎、所造之物岂得曰、彼无手乎、</p>
<p>10人谓父曰、尔何所生、谓母曰、尔何所产、其有祸矣、</p>
<p>11以色列之圣者耶和华、肇造以色列者曰、论及未来之事、尔岂能诘我乎、论及我子、暨我手所为者、尔岂能命我乎、</p>
<p>12我辟大地、造人居之、手布诸天、定其万象、</p>
<p>13万军之耶和华曰、我依义兴起古列、平直其途、彼必建我城邑、释我俘囚、不望其值、不图其赏、○</p>
<p>14耶和华又曰、埃及劳而得者、古实之货财、及雄伟之西巴族、俱必归尔、属尔从尔、系以铁索而来、俯伏于尔前、祷曰、上帝诚在尔中、其外无他上帝、</p>
<p>15以色列之救者上帝欤、尔诚自隐之上帝也、</p>
<p>16凡作偶像者、必蒙羞耻、同怀愧怍、</p>
<p>17惟以色列必蒙耶和华之永救、不蒙羞、不抱愧、历世靡暨、○</p>
<p>18耶和华上帝创造诸天、开辟大地、而奠定之、俾不混沌、以处烝民、其言曰、我乃耶和华、我外无他、</p>
<p>19我未尝言于隐密幽暗之处、未尝谓雅各子孙曰、尔寻求我、乃徒然也、我耶和华言公义、宣中正、</p>
<p>20列邦免难之民、其集而至、惟彼舁其木偶、祷于不能施救之神者、悉属无知、</p>
<p>21尔其备具、而陈述之、彼此相议、谁自古示之、谁自昔告之、非我耶和华乎、我外无他上帝、我乃秉公施救之上帝、其外无他、</p>
<p>22地极之民、其仰望我、以获拯救、我乃上帝、我外无他、</p>
<p>23我既指己而誓、我之义命、出而不反、万膝必向我而跪、万口必指我而誓、</p>
<p>24或曰、惟在耶和华、有义有力、人必诣之、凡怒之者、必蒙羞耻、</p>
<p>25以色列之裔、在于耶和华、将得称义而夸耀焉、</p>

</div>
</body>
</html>
