<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第五章</title>
</head>
<body>
<div>
<h3>第五章</h3>
<p>1约但西亚摩利列王、海滨迦南列王、闻耶和华使约但水涸于以色列人前、以待其济、则为之心怯而气馁、○</p>
<p>2时、耶和华谕约书亚曰、以石制刀、复为以色列人行割、</p>
<p>3约书亚遂以石制刀、为以色列人行割于阿珥拉山、</p>
<p>4其所以行此、因出埃及之众、所有丁男战士、出埃及后、皆死于旷野途间也、</p>
<p>5凡出埃及之民、俱已受割、惟生于旷野途间者、未之受焉、</p>
<p>6盖以色列人游行旷野、历四十年、迨出埃及民之战士皆死、以其不遵耶和华命故也、耶和华昔所誓于列祖、必锡我侪流乳与蜜之地、今则发誓、不许见之、</p>
<p>7彼之子孙、耶和华所使似续者、途间未受割、约书亚为彼行之、</p>
<p>8行割已毕、民在营中、各居其所、以待痊愈、</p>
<p>9耶和华谕约书亚曰、埃及之辱、我今使之转离乎尔、故其地名曰吉甲、至于今日、○</p>
<p>10以色列人建营于吉甲、至月之十四日夕、守逾越节于耶利哥平原、</p>
<p>11翌日、民食其地所产、无酵之饼、火烘之谷、</p>
<p>12既食其地所产、翌日玛那遂止、以色列人不复得之、是年食迦南土产、○</p>
<p>13约书亚近耶利哥时、举目见有一人、拔刃对立、约书亚就而问曰、尔为我乎、为敌乎、</p>
<p>14曰、非也、我来为耶和华军长、约书亚遂伏地拜曰、我主谕仆何词、</p>
<p>15耶和华军长曰、尔所立者圣地也、解尔足履、约书亚遵命而行、</p>

</div>
</body>
</html>
