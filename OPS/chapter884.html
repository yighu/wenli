<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第八章</title>
</head>
<body>
<div>
<h3>第八章</h3>
<p>1六年六月五日、我坐于室、犹大长老、咸坐于前、主耶和华感我、</p>
<p>2我瞻望之、有似人者、其状若火、自腰以下有火、自腰以上有光、色如光华之珀、</p>
<p>3有状若手、伸而握余首发、神乃举我、至天地之间、导我于上帝异象中、至耶路撒冷殿、内院北向之门、在彼有激怒致忌之像、</p>
<p>4亦见以色列上帝之荣光、如我在平原所见之状然、</p>
<p>5彼谕我曰、人子欤、尔其举目北望、我则举目北望、见坛门之北、有致忌之像在内、</p>
<p>6又谕我曰、人子欤、以色列家在此所为、尔见之乎、彼行大可恶之事、使我远我圣所、然尔将见尤为可恶之事、</p>
<p>7遂导我至院门、我见其壁有隙、</p>
<p>8彼谕我曰、人子欤、宜凿此壁、我既凿之、则见有门、</p>
<p>9曰、其入、观彼在此所行邪恶可恶之事、</p>
<p>10我入而观、见有各类昆虫、与可恶之兽、及以色列家诸偶像、绘于四壁、</p>
<p>11有以色列家长老七十人、立于其前、撒番子雅撒尼亚亦在其中、各执香炉、香霭上腾、</p>
<p>12彼谕我曰、人子欤、以色列家长老、各在暗中、绘像之室所行、尔见之乎、彼谓耶和华不见我、耶和华已弃斯土矣、</p>
<p>13又谕我曰、尔将见其所行、别有大可恶之事焉、</p>
<p>14遂导我至耶和华室、北向之门、在彼有妇同坐、为搭模斯哀哭、</p>
<p>15彼谕我曰、人子欤、尔见此乎、将见尤为可恶之事、</p>
<p>16遂导我入耶和华室内院、在耶和华殿门之内、廊与祭坛之间、约有二十五人、背耶和华殿、面东拜日、</p>
<p>17彼谕我曰、人子欤、尔见此乎、犹大家在此行可恶之事、岂细故哉、致使斯土充斥强暴、复激我怒、置树枝于其鼻、</p>
<p>18故我必以怒待之、我目不顾惜之、不加矜悯、彼虽大声呼于我耳、犹不听之、</p>

</div>
</body>
</html>
