<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十章</title>
</head>
<body>
<div>
<h3>第十章</h3>
<p>1耶稣召十二门徒、赐之以权、逐邪鬼、医疾病、○</p>
<p>2十二使徒之名如左、首西门称彼得、及其弟安得烈、西庇太子雅各、及其弟约翰、</p>
<p>3腓力、巴多罗买、多马、税吏马太、亚勒腓子雅各、并达太、</p>
<p>4加那尼人西门、与加略人犹大、即卖师者、○</p>
<p>5耶稣遣此十二人、命之曰、异邦之途勿由、撒玛利亚之邑勿入、</p>
<p>6宁就以色列家之亡羊也、</p>
<p>7往则宣言曰、天国迩矣、</p>
<p>8医病、起死、洁癞、逐鬼、尔以不费受之、宜以不费施之、</p>
<p>9勿备金银铜于袋、</p>
<p>10途间勿囊、勿二衣、勿履、勿杖、盖工得其食、宜也、</p>
<p>11入邑与乡、则访孰为宜者、主之、直至去时、</p>
<p>12入其家、则祝其安、</p>
<p>13其家若宜、尔祝之安必临之、不宜、尔祝之安则归己、</p>
<p>14凡不接尔、不听尔者、出其家其邑、拂去足尘、</p>
<p>15我诚语汝、当鞫日、所多玛蛾摩拉之刑、较斯邑犹易受也、○</p>
<p>16我遣尔似羊入狼中、故当智如蛇、驯如鸽、</p>
<p>17谨防若人、盖将付尔于公会、鞭尔于会堂、</p>
<p>18尔将为我故、见解至侯王前、为证于彼、及异邦人、</p>
<p>19付尔时、勿虑何以言、何所言、届时必赐尔以何言也、</p>
<p>20非尔自言、乃尔父之神、在尔衷言耳、</p>
<p>21兄弟将致兄弟于死、父之于子亦然、子将攻父母而死之、</p>
<p>22且尔以我名见憾于众、惟终忍者得救也、</p>
<p>23此邑窘逐尔、则奔彼邑、我诚语汝、以色列诸邑、尔行未遍、而人子至矣、○</p>
<p>24徒不逾师、仆不逾主、</p>
<p>25徒如师、仆如主、足矣、若呼家主为别西卜、鬼王名况其家人乎、</p>
<p>26勿惧之、未有藏而不露、隐而不显者也、</p>
<p>27我语尔于暗者、当述之于光明、尔所聆于耳者、当宣之于屋上、</p>
<p>28杀身而不能杀魂者、勿惧之、宁惧能灭身及魂于地狱者、</p>
<p>29二雀非一分金售乎、然非尔父许之、其一不陨于地、</p>
<p>30尔发亦悉见数、</p>
<p>31故勿惧、尔较多雀尤贵也、</p>
<p>32凡认我于人前、我亦认之于我天父前、</p>
<p>33凡不认我于人前、我亦不认之于我天父前、○</p>
<p>34勿意我来施和平于世、我来非施和平、乃兴戎耳、</p>
<p>35盖我来、俾子疏其父、女疏其母、妇疏其姑、</p>
<p>36而仇敌即家人矣、</p>
<p>37爱父母逾于我者、不宜乎我也、爱子女逾于我者、不宜乎我也、</p>
<p>38不负其十架而从我者、亦不宜乎我也、</p>
<p>39得生命者、将丧之、为我而丧生命者、将得之、○</p>
<p>40接尔者、即接我、接我者、即接遣我者也、</p>
<p>41接先知以其为先知者、得先知之赏、接义人以其为义人者、得义人之赏、</p>
<p>42第以杯水饮此小子之一、以其为吾徒也、我诚语汝、彼必不失其赏也、</p>

</div>
</body>
</html>
