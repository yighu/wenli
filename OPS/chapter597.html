<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三十五篇</title>
</head>
<body>
<div>
<h3>第三十五篇</h3>
<p>大卫之词○</p>
<p>1耶和华欤、与我争者、尔与之争、与我战者、尔与之战、</p>
<p>2持干与盾、立而助我、</p>
<p>3拔戟御追我者、谓我魂曰、我为尔之拯救兮、</p>
<p>4俾索取我命者、受辱蒙羞、谋害我躬者、却退愧耻兮、</p>
<p>5使如风前之糠、耶和华使者驱逐之兮、</p>
<p>6其路幽暗而滑?、耶和华使者追袭之兮、</p>
<p>7以彼无端暗设其网、掘阱欲害我魂兮、</p>
<p>8愿灾祸猝临之、自罹暗设之网、自陷所掘之阱兮、</p>
<p>9我心必因耶和华而乐、缘其拯救而喜兮、</p>
<p>10我形骸曰、耶和华欤、拯贫者于强梁、援穷乏于盗劫、孰似尔兮、</p>
<p>11凶恶之证兴起、以所不知之事诘我兮、</p>
<p>12以恶报善、使我魂孤苦兮、</p>
<p>13若我、于彼病时、衣麻禁食、刻苦己心、然我所祈、返于我衷兮、</p>
<p>14我之所行、如丧友朋昆弟、屈身悲哀、如哭母兮、</p>
<p>15惟我遭难、彼众欢聚、下流之辈、我不识者、集而攻我、裂之不已兮、</p>
<p>16彼如筵间戏谑之妄人、向我切齿兮、</p>
<p>17主欤、旁观不顾、将至何时、拯我魂于强暴、救我命于壮狮兮、</p>
<p>18我则于大会中称谢尔、于多民中颂赞尔兮、</p>
<p>19勿容无理仇我者、向我夸口、无端憾我者、向我眨目兮、</p>
<p>20彼不言和平、安居地上者、图诡词以害之兮、</p>
<p>21肆口谤我曰、嘻嘻、我目见之兮、</p>
<p>22主耶和华欤、尔既见止、勿缄默、勿远我兮、</p>
<p>23我上帝、我主欤、奋然而兴、伸我冤、判我狱兮、</p>
<p>24耶和华我上帝欤、依尔义而判之、勿使敌为我而夸兮、</p>
<p>25勿容其心曰、嘻、适如我愿、勿容彼曰、我已吞之兮、</p>
<p>26幸我遘灾者、俾其怀惭抱愧、向我夸大者、俾其被辱蒙羞兮、</p>
<p>27乐我义谳者、愿其欢呼欣喜、悦其仆获福之耶和华、宜恒尊之为大兮、</p>
<p>28我舌必言尔义、终日颂赞兮、</p>

</div>
</body>
</html>
