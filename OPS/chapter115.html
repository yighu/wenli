<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第四十九章</title>
</head>
<body>
<div>
<h3>第四十九章</h3>
<p>1雅各召诸子曰、尔其会集、我以日后所遇之事告尔、</p>
<p>2雅各诸子咸集以听、从尔父以色列言、</p>
<p>3流便欤、尔乃吾之冢子、吾之能力、我强健时、所首生者、厥荣及权、超越于众、</p>
<p>4惟尔如水之沸、故不卓荦、缘登父床、而污我榻、</p>
<p>5西缅利未、乃兄弟也、所用之刃、是为凶器、</p>
<p>6我心不与同谋、我灵不与共会、盖其乘怒而戕人命、纵欲而断牛筋、</p>
<p>7厥怒烈可咒、厥气暴可诅、我必分之于雅各家、散之于以色列族、</p>
<p>8维汝犹大、兄弟颂扬、尔父之子、伏拜尔前、尔手扼敌之颈、</p>
<p>9吾子犹大、猛如稚狮、食其所攫而去、卧如牡狮、蹲如牝狮、孰敢撄之、</p>
<p>10厥梃不离犹大、秉钧者之杖、弗去其足间、迨细罗至、民咸归之、</p>
<p>11絷驴于葡萄树、维小驴于葡萄树之佳者、以酒浣衣、以葡萄汁濯服、</p>
<p>12厥目缘酒而赤、厥齿缘乳而白、</p>
<p>13西布伦将居海滨、为泊舟之所、界延西顿、</p>
<p>14以萨迦如健驴、卧于羊牢、</p>
<p>15视安静为可嘉、见土壤之甚美、鞠躬而负荷、作苦以服役、</p>
<p>16但为以色列支派之一、将治其民、</p>
<p>17但为道上之蛇、途间之蝮、以伤马足、而坠骑者、</p>
<p>18耶和华欤、尔之拯救、我所企望、</p>
<p>19迦得为军所逼、反迫其后、</p>
<p>20亚设所产食物、乃为肥甘、必出珍馐、为王所用、</p>
<p>21拿弗他利如释放之麀鹿、陈述嘉言、</p>
<p>22约瑟如结实之树枝、在于泉旁、其条蔓延逾垣、</p>
<p>23矢人虐遇之、射伤之、窘迫之、</p>
<p>24然其弓坚劲、其臂健捷、惟赖雅各全能之主、其为牧者、以色列之磐石、由之而出、</p>
<p>25彼为尔父之上帝、必辅助尔、全能之主、必锡嘏尔、赐以上天之祜、源泉之泽、产育乳哺之福、</p>
<p>26汝父所祝之嘏、愈于吾祖所祝之嘏、如冈陵之恒久、如山岳之高大、悉归约瑟之首、临乎冠昆弟者之顶、</p>
<p>27便雅悯如攫物之狼、朝吞所获、夕分所夺、○</p>
<p>28此乃以色列十二支派、其父为之祝嘏而言、各依其所应得者、</p>
<p>29复命之曰、我将归于列祖、当葬我于吾祖父之侧、在赫人以弗仑田之穴、</p>
<p>30即迦南境、与幔利相对、麦比拉田之穴、昔亚伯拉罕自赫人以弗仑、所购为业之冢地、</p>
<p>31曩于斯处、葬亚伯拉罕及其妻撒拉、亦葬以撒及其妻利百加、我亦葬利亚、</p>
<p>32其田与穴、购自赫人、</p>
<p>33雅各命众子毕、敛足于床、气绝而终、归于列祖、</p>

</div>
</body>
</html>
