<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十四章</title>
</head>
<body>
<div>
<h3>第二十四章</h3>
<p>1耶和华复怒以色列人、遂感大卫、命人往核以色列犹大二族、</p>
<p>2军长约押在侧、王谕之曰、尔遍行以色列诸支派、自但至别是巴、核其民数、俾我知之、</p>
<p>3约押谓王曰、无论民数多寡、惟愿尔之上帝耶和华增益百倍、我主我王目击其事、然我主我王何乐行此、</p>
<p>4但约押及诸军长为王命所迫、遂退而核以色列民、</p>
<p>5既济约但、至迦得谷中之亚罗珥、建营于邑南、雅谢相对之所、</p>
<p>6后至基列、与他停合示、及但雅安、绕至西顿、</p>
<p>7又至推罗保障、与希未迦南二族诸邑、延及犹大南方、至别是巴、</p>
<p>8遍行其地、凡历九月有二旬、而返耶路撒冷、</p>
<p>9约押以民数进于王、以色列人执刃之丁壮八十万、犹大人五十万、○</p>
<p>10大卫核民之后、中心自责、祷耶和华曰、我行此事、大干罪戾、愚昧之甚、耶和华欤、求尔宥仆之过、</p>
<p>11诘朝、大卫起时、耶和华谕大卫之先见迦得曰、</p>
<p>12往告大卫曰、耶和华云、我以三者示尔、可择其一、我行于尔、</p>
<p>13迦得遂诣大卫曰、或饥馑临于尔土七年、或为敌追袭遁逃三月、或疫疠流行尔国三日、尔其思之、俾我覆遣我者、</p>
<p>14大卫曰、我处窘迫之境、耶和华矜恤维大、愿陷于其手、勿陷于人手、</p>
<p>15于是耶和华降疫疠于以色列、自清晨至所定之期、自但至别是巴、民间死者七万人、</p>
<p>16天使向耶路撒冷举手、将灭之、耶和华悔祸、谓剿民之使曰、足矣、可止尔手、其时耶和华之使者、在耶布斯人亚劳拿之禾场、</p>
<p>17大卫见击民之天使、则祷耶和华曰、犯罪者我、悖逆者我、惟此群羊何为、愿尔攻我、及我父家、○</p>
<p>18当日迦得诣大卫曰、尔往为耶和华筑坛、在耶布斯人亚劳拿之禾场、</p>
<p>19遂依迦得之言、遵耶和华命而往、</p>
<p>20亚劳拿望见王与仆从至、遂出、伏地拜王、</p>
<p>21曰、我主我王莅临仆所曷故、大卫曰、欲购禾场、为耶和华筑坛、使疫止于民间、</p>
<p>22亚劳拿曰、我主我王可依视为善者、取而献之、牛为燔祭、打谷之具、与牛之轭为柴、</p>
<p>23王欤、亚劳拿悉以此物与王、又曰、愿尔上帝耶和华悦纳尔、</p>
<p>24王曰、不然、我必依其值而购之、不费财之燔祭、我不欲献于我上帝耶和华、于是大卫以金五十舍客勒、购禾场与牛、</p>
<p>25在彼为耶和华筑坛、献燔祭及酬恩祭、耶和华允其所祈、垂顾斯土、疫疠止于以色列中、</p>

</div>
</body>
</html>
