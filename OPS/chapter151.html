<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三十四章</title>
</head>
<body>
<div>
<h3>第三十四章</h3>
<p>1耶和华谕摩西曰、尔琢石版二、其式如前所碎者、我以前版之文、书于其上、</p>
<p>2尔备诘旦陟西乃山、诣我于山巅、</p>
<p>3勿令他人共登、遍山渺无人迹、牛羊亦不啮草于山麓、</p>
<p>4摩西乃琢石版如前、遵耶和华命、夙兴执版登山、</p>
<p>5耶和华乘云降临、与摩西偕立、宣耶和华名、</p>
<p>6又过摩西前、言曰、耶和华、耶和华乃仁慈矜悯之上帝也、迟于发怒、富有恩惠、大显诚实、</p>
<p>7锡恩于亿兆、赦免愆尤、过失罪恶、惟当罚者、必不义之、于父之罪、加诸子孙、至三四世、</p>
<p>8摩西急俯首崇拜、</p>
<p>9曰、主欤、如沾恩于尔前、请主偕行、斯民强项、望赦我侪之罪愆、以为尔业、</p>
<p>10曰、我今立约、将行异迹于尔民前、天下万民之中、未尝行之、四周之居民、必见耶和华所为、盖我向尔所行、乃可畏也、</p>
<p>11我今所命、尔必守之、我将驱亚摩利人、迦南人、赫人、比利洗人、希未人、耶布斯人于尔前、</p>
<p>12尔其慎之、所往之地、勿与其居民立约、恐为尔之坎阱、</p>
<p>13必毁其坛、碎其柱像、斫其木偶、</p>
<p>14勿崇奉他神、盖耶和华乃忌邪之上帝、名为忌邪、</p>
<p>15勿与居民立约、恐彼徇欲、从其神而献祭、招尔共食祭品、</p>
<p>16而尔取其女妻尔子、其女徇欲从其神、使尔子亦徇欲从之、</p>
<p>17勿铸神像、</p>
<p>18宜守除酵节、遵我所命、在亚笔月食无酵饼、历至七日、盖尔于是日出埃及也、</p>
<p>19凡初胎男子、与首生牡畜、或牛或羊、皆属于我、</p>
<p>20首生之驴、必赎以羔、否则折其颈、首生之男、必悉赎之、觐我者毋徒手、</p>
<p>21六日间、宜操作、至七日、则安息、稼穑之时、亦当安息、</p>
<p>22麦初熟时、宜守七七节、岁暮宜守收藏节、</p>
<p>23尔之丁男、每岁三觐耶和华、以色列之上帝、</p>
<p>24我必驱列邦于尔前、恢廓尔境、每岁三往觐尔上帝耶和华时、无人觊觎尔地、</p>
<p>25献我祭牲之血、勿与酵饼共献、逾越节之祭品、勿留于明日、</p>
<p>26尔土所出之初实、必荐于尔上帝耶和华之室、烹羔勿用其母之乳、</p>
<p>27耶和华谕摩西曰、宜录斯言、盖我循其意、与尔及以色列人立约、</p>
<p>28摩西与耶和华同在四十昼夜、不饮不食、耶和华以约法之十诫、书于二版、○</p>
<p>29摩西手持二法版、下西乃山、因与耶和华言、容光激射、而不自觉、</p>
<p>30亚伦及以色列众、见其容光则惧、不敢前、</p>
<p>31摩西召之、亚伦与会长乃返、摩西与之言、</p>
<p>32后以色列众亦前、摩西以耶和华在西乃山所谕者命之、</p>
<p>33摩西言竟、取帕蒙面、</p>
<p>34每入与耶和华言、则去其帕、及出、以所命告以色列人、</p>
<p>35以色列人见摩西容光激射、摩西复以帕蒙面、迨入与耶和华言、则去之、</p>

</div>
</body>
</html>
