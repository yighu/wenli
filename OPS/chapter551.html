<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三十一章</title>
</head>
<body>
<div>
<h3>第三十一章</h3>
<p>1我既与目为约、安能顾视少女、</p>
<p>2自在上之上帝、所得之分维何、自居高之全能者、所受之业维何、</p>
<p>3在于不义者、岂非祸患乎、在于行恶者、岂非灾害乎、</p>
<p>4上帝岂非鉴察我道途、悉数我步履乎、</p>
<p>5愿我被权以公平之衡、使上帝知我之正、</p>
<p>6我若行为虚妄、足趋诡诈、</p>
<p>7步履离道、心从我目、污沾我手、</p>
<p>8则愿我所播者、他人食之、田所产者、他人拔之、</p>
<p>9如我心为妇女所惑、窥伺邻舍之门、</p>
<p>10则愿我妻为他人旋磨、他人与之同室、</p>
<p>11盖此为重罪、士师当罚之恶、</p>
<p>12亦为火、焚毁至于死域、灭我所有、</p>
<p>13仆婢与我有争、我若轻视其情、</p>
<p>14上帝兴起、我将何为、迨其临格、我将何言、</p>
<p>15造我于胎者、不亦造彼乎、创彼及我于胎者、非一乎、</p>
<p>16我若禁贫者得其所愿、使嫠妇之目失望、</p>
<p>17一饭之微、我若独食、不与孤子共之、</p>
<p>18其实我自幼年、收养孤子、如育于父、自出母腹、引导媰孀、</p>
<p>19我若见人无衣而亡、贫者无服蔽体、</p>
<p>20其人若未得衣、为我祝嘏、其身若未以我羊绒而暖、</p>
<p>21我在邑门、见有助我者、即举手以攻孤子、</p>
<p>22则愿我肩脱于缺盆骨、我之臂骨断折、</p>
<p>23盖我以上帝降灾为可畏、因上帝之威、不敢有所为、</p>
<p>24我若惟金是望、谓精金曰、尔为我之所恃、</p>
<p>25若以货财之丰、手获之多为乐、</p>
<p>26若见日发其曜、月行于光、</p>
<p>27中心受惑、接吻于手、</p>
<p>28此亦为士师当罚之罪、乃违逆在上之上帝也、</p>
<p>29我若因憾我者被灭而欣喜、缘其遭祸而气扬、</p>
<p>30其实不容我口干罪、以诅绝其生命、</p>
<p>31若我幕中人未尝云、孰见有人不得其食而饱、</p>
<p>32宾旅不使宿于街衢、启门而接行人、</p>
<p>33若犹世人自掩己罪、匿恶于怀、</p>
<p>34因畏大众、惧宗族之藐视、以致缄口、杜门不出、</p>
<p>35愿有人听我辨白、我署押于此、全能者可答之、愿得我敌所书之词、</p>
<p>36我必负之于肩、戴之于首以为冕、</p>
<p>37我之步武、悉述于彼、毅然如君、直造其前、</p>
<p>38如我田畴呼而责我、陇亩相与哭泣、</p>
<p>39我若食其产、而不偿其值、或使原主丧命、</p>
<p>40则愿生荆棘以代麦、生草莱以代麰、约伯之词毕矣、</p>

</div>
</body>
</html>
