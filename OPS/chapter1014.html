<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十八章</title>
</head>
<body>
<div>
<h3>第二十八章</h3>
<p>1安息日甫竟、七日之首日昧爽、抹大拉之马利亚、及他马利亚、来观其茔、</p>
<p>2地大震、主之使自天而下、转移其石而坐之、</p>
<p>3其容如电、衣白如雪、</p>
<p>4守者恐惧、战栗若死、</p>
<p>5使者谓妇曰、勿惧、我知尔寻钉十架之耶稣、</p>
<p>6彼不在此、已如其言而起矣、尔来观主卧处、</p>
<p>7速往告其徒、彼自死而起、先尔往加利利、在彼必见之、我已告尔矣、</p>
<p>8妇急离墓、惧且大喜、趋报门徒、</p>
<p>9耶稣遇之曰、愿尔安、妇前抱其足、拜之、</p>
<p>10耶稣曰、勿惧、往报我兄弟、使适加利利、在彼必见我焉、○</p>
<p>11妇去时、守卒入城、以所历之事、报祭司诸长、</p>
<p>12遂与长老集议、予卒多金、</p>
<p>13曰、尔可云、我眠时、其徒夜来窃之、</p>
<p>14倘闻于方伯、我则劝之、俾尔无虞、</p>
<p>15卒受金、如所嘱而行、此言遍扬犹太人中、至于今日、○</p>
<p>16十一门徒往加利利、至耶稣所言之山、</p>
<p>17既见、则拜之、然犹有疑者、</p>
<p>18耶稣前语之曰、在天在地之权、悉予我矣、</p>
<p>19尔往招万民为徒、施之以洗、俾归父子圣神之名、</p>
<p>20教之守我所命者、且我恒偕尔、迄于世末焉、</p>

</div>
</body>
</html>
