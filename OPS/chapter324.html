<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第四章</title>
</head>
<body>
<div>
<h3>第四章</h3>
<p>1以色列族出、与非利士人战、建营于以便以谢之侧、非利士人建营于亚弗、</p>
<p>2非利士人列陈、攻以色列族、战时、以色列族败于其前、见杀于陈者、约四千人、</p>
<p>3民归营时、以色列长老曰、耶和华今日何击我于非利士人前、当舁耶和华约匮、自示罗至此、援我于敌手、</p>
<p>4于是民遣人诣示罗、舁居基路伯间、万军之耶和华约匮而至、以利二子、何弗尼非尼哈、与约匮偕、</p>
<p>5耶和华约匮既入营、以色列众大声号呼、地为响应、</p>
<p>6非利士人闻号呼之声、则曰、希伯来营大声号呼、曷故、嗣知耶和华匮入营、</p>
<p>7乃惧曰、上帝至其营矣、又曰、祸哉我也、前此未尝有是、</p>
<p>8祸哉我也、孰克拯我、脱斯大能之神之手、昔在旷野、以诸灾击埃及人者、即斯神也、</p>
<p>9非利士人欤、当壮乃志、为大丈夫、免为奴于希伯来族、如彼为奴于尔、当为大丈夫而战、</p>
<p>10遂战、以色列族败北、各遁归幕、杀戮甚巨、步卒陨者三万、</p>
<p>11上帝之匮见夺、以利二子、何弗尼非尼哈被杀、</p>
<p>12是日有一便雅悯人、自裂其衣、以尘蒙首、由陈奔于示罗、</p>
<p>13至时、以利在路旁、坐于座以待、为上帝匮中心战栗、其人入城以告、邑众号呼、</p>
<p>14以利闻号呼之声、则曰、如此喧哗、何意、其人趋至、而告以利、</p>
<p>15以利年九十有八、目眊不明、</p>
<p>16其人曰、我乃自陈而来、今日自陈而逃、曰、吾子、其事若何、</p>
<p>17曰、以色列族遁于非利士人前、杀戮甚巨、尔之二子、何弗尼非尼哈皆死、上帝之匮见夺、</p>
<p>18以利年老体重、闻言及上帝匮、则自座仰跌、陨于门侧、折颈而死、以利为以色列士师、历四十年、</p>
<p>19其媳非尼哈妻临产、闻上帝匮见夺、舅与夫并死、劬劳即至、卷曲以产、</p>
<p>20临死之际、旁侍之妇曰、勿惧、尔生男矣、妇不答、不以为意、</p>
<p>21遂名子以迦博、曰、以色列之荣已去、乃因上帝之匮见夺、舅与夫已死也、</p>
<p>22又曰、上帝之匮见夺、以色列之荣去矣、</p>

</div>
</body>
</html>
