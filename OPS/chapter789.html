<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三十六章</title>
</head>
<body>
<div>
<h3>第三十六章</h3>
<p>1希西家王十四年、亚述王西拿基立、上攻犹大诸坚城取之、</p>
<p>2遣拉伯沙基统率大军自拉吉至耶路撒冷、攻希西家王、立于上沼之沟旁、漂工田之大路、</p>
<p>3希勒家子家宰以利亚敬、与缮写舍伯那、及亚萨子史官约亚、俱出见之、</p>
<p>4拉怕沙基谓之曰、其告希西家、大王亚述王云、尔所恃者何耶、</p>
<p>5尔言有谋有勇、足以为战、我则谓此乃虚语耳、尔今恃谁而叛我、</p>
<p>6尔恃埃及、彼乃折苇之杖、人若赖之、必刺其手、凡恃埃及王法老者若是、</p>
<p>7若告我曰、我恃我之上帝耶和华、希西家非废其崇邱与坛、命犹大及耶路撒冷人、于此一坛崇拜乎、</p>
<p>8今请以质、予我主亚述王、若能备斯骑马者、我则予尔马二千、</p>
<p>9不然、曷能御我主之仆、军长至微之一、岂恃埃及、得其车骑耶、</p>
<p>10今我上攻此地而灭之、岂无耶和华之旨乎、耶和华乃命我曰、上攻此地而灭之、○</p>
<p>11以利亚敬与舍伯那约亚、谓拉伯沙基曰、请以亚兰方言语尔仆、我侪识之、勿以犹大方言、使城上之民闻之、</p>
<p>12拉伯沙基曰、我主遣我、岂以此言仅告尔主及尔乎、非亦告坐于城上、将同尔食己矢、饮己溺之人乎、</p>
<p>13拉伯沙基遂立、用犹大方言、大声呼曰、尔曹其听大王亚述王之言、</p>
<p>14王曰、勿为希西家所欺、彼不能救尔、</p>
<p>15勿听希西家使尔恃耶和华曰耶和华必救我、此城必不付于亚述王手、</p>
<p>16勿听希西家、盖亚述王曰、尔当与我修好、出而降我、则可各食己之葡萄、及无花果、各饮己井之水、</p>
<p>17迨我来迁尔至一地、如尔故土、有谷有酒、有食品、有葡萄园、</p>
<p>18尔其慎之、免受希西家之劝曰、耶和华必救我侪也、夫列邦之神、有一曾拯其国、脱于亚述王手乎、</p>
<p>19哈马亚珥拔之神安在、西法瓦音之神安在、凡此、曾拯撒玛利亚脱于我手乎、</p>
<p>20列邦之神、谁拯其国脱于我手、耶和华能拯耶路撒冷脱于我手乎、</p>
<p>21众默然、不答一词、盖王命勿答之、</p>
<p>22希勒家子家宰以利亚敬、与缮写舍伯那、及亚萨子史官约亚、自裂其衣、诣希西家、以拉伯沙基言告之、</p>

</div>
</body>
</html>
