<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十一章</title>
</head>
<body>
<div>
<h3>第二十一章</h3>
<p>1耶和华践其前言、眷顾撒拉、予以所许、</p>
<p>2亚伯拉罕暮年、撒拉怀妊、届上帝所言之期、诞生男子、</p>
<p>3亚伯拉罕以其所生之子、命名以撒、</p>
<p>4越至八日、遵上帝命、为之行割、</p>
<p>5当以撒生时、亚伯拉罕适百岁、</p>
<p>6撒拉曰、上帝使我笑、凡闻之者、将与我同笑、</p>
<p>7又曰、孰曾告亚伯拉罕曰、撒拉将哺子乎、而我于其暮年、为之生子矣、○</p>
<p>8子长而断乳、断乳之日、亚伯拉罕设盛馔、</p>
<p>9埃及婢夏甲、从亚伯拉罕所生之子戏谑之、撒拉见之、</p>
<p>10语亚伯拉罕曰、出此婢及其子、婢之子不得与我子以撒同嗣业、</p>
<p>11亚伯拉罕为子之故、深以为忧、</p>
<p>12上帝谕之曰、勿为孺子暨尔婢而忧、可听撒拉所言、盖出自以撒者、得称为尔裔、</p>
<p>13然婢之子、亦属尔裔、我必使之为国、</p>
<p>14亚伯拉罕夙兴、取饼、及革囊盛水、与夏甲、置之于肩、使携子去、遂往、至别是巴野、迷其途、</p>
<p>15囊水既罄、乃置子于小树下、</p>
<p>16相去一矢、曰、我不忍见子死亡、相对而坐、扬声号哭、</p>
<p>17上帝闻孺子声、其使自天呼夏甲曰、夏甲、何事耶、尔勿惧、孺子在彼、上帝已闻其声、</p>
<p>18起而扶之、我将使之成为大国、</p>
<p>19上帝明其目、即见水泉、遂往、以水充革囊、饮孺子、</p>
<p>20上帝佑其孺子、长而居野、长于弧矢、</p>
<p>21旅巴兰野、母为之娶埃及女为室、○</p>
<p>22维时、亚比米勒与其军长非各、谓亚伯拉罕曰、汝凡所为、上帝偕之、</p>
<p>23今汝在此、当指上帝而誓、毋欺我暨我子孙、依我所厚待尔者、待我及尔所旅之邦、</p>
<p>24亚伯拉罕曰、我誓之、</p>
<p>25先是、有井为亚比米勒仆强据、亚伯拉罕责之、</p>
<p>26亚比米勒曰、是谁所为、吾弗知也、尔未告我、今日我始闻之、</p>
<p>27亚伯拉罕以牛羊馈亚比米勒、互相结约、</p>
<p>28又以牝羔七、别置一处、</p>
<p>29亚比米勒曰、此七牝羔、别置一处、何也、</p>
<p>30曰、尔必由我受之、以为我凿此井之据、</p>
<p>31因二人相誓于彼、故名其地曰别是巴、</p>
<p>32彼既立约于别是巴、亚比米勒与其军长非各启行、归非利士地、</p>
<p>33亚伯拉罕植垂丝柳于别是巴、祷永生上帝耶和华之名、</p>
<p>34旅于非利士地、历有多日、</p>

</div>
</body>
</html>
