<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第一章</title>
</head>
<body>
<div>
<h3>第一章</h3>
<p>1三十年四月五日、我在迦巴鲁河滨、俘囚之中、其时天开、我见上帝之异象、</p>
<p>2约雅斤王被虏五年、是月五日、</p>
<p>3在迦勒底地、迦巴鲁河滨、布西子祭司以西结、受耶和华特谕、得耶和华之感、</p>
<p>4我望见旋风自北而来、亦有密云蕴火、焜耀四周、云间火中、显若光华之珀、</p>
<p>5有四生物著于其中、其状若人、</p>
<p>6各有四面、各有四翼、</p>
<p>7其腿乃直、掌若犊蹄、晶莹若磨光之铜、</p>
<p>8翼下四旁有人手、其面与翼各四、</p>
<p>9其翼相连、行时直前不转、</p>
<p>10其容皆如人面、右有狮面、左有牛面、后有鹰面、</p>
<p>11其翼高展、二翼交相比接、二翼蔽身、</p>
<p>12直行以前、随神所欲、往而不转、</p>
<p>13四生物状若炽炭、亦若火炬、火炬升降于生物间、厥火灼烁、电发其中、</p>
<p>14生物往还、若电之闪、</p>
<p>15我观生物、见地上有轮、在生物之旁、四面各有一轮、</p>
<p>16轮形及制、色若碧玉、其式维一、其形及制、仿佛轮中有轮、</p>
<p>17行时、四面皆可、不须回转、</p>
<p>18轮辋高而可畏、四轮之辋、遍环有目、</p>
<p>19生物行时、轮亦行于其旁、生物起而离地、轮亦起焉、</p>
<p>20生物随神所欲而往、轮亦起行、盖生物之神在其轮中、</p>
<p>21彼行、此亦行、彼止、此亦止、彼起而离地、此亦起而偕之、盖生物之神在其轮中、</p>
<p>22生物首上、有若穹苍之形、色若水晶而可畏、展布其上、</p>
<p>23穹苍之下、其翼平张、交相比接、左右各有二翼、以蔽其身、</p>
<p>24生物行时、我开其翼有声、若大水之漰渤、若全能者之声音、若军旅之喧哗、止时、则垂其翼、</p>
<p>25立而垂翼时、首上穹苍、有声出焉、</p>
<p>26首上穹苍、其上有形若座、色如碧玉、座上有形似人、</p>
<p>27我见其色、自腰以上、有若光华之珀、如火闪烁、自腰以下、其状如火、四周焜耀、</p>
<p>28其四周焜耀之状、若下雨时、云中之虹、此乃耶和华荣光之状、我见之、面伏于地、有与我言者、我闻其声焉、</p>

</div>
</body>
</html>
