<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十一章</title>
</head>
<body>
<div>
<h3>第十一章</h3>
<p>1尔当效我、如我效基督焉、○</p>
<p>2我誉尔、以尔凡事念我、持守所传、如我所授于尔者、</p>
<p>3我欲尔知、男之首、基督也、女之首、男也、基督之首、上帝也、</p>
<p>4男祈祷宣道而蒙首、则辱其首、</p>
<p>5女祈祷宣道而不蒙首、亦辱其首、与薙发无异、</p>
<p>6女不蒙首、则宜翦发、若女以翦发薙发为羞、毋宁蒙首、</p>
<p>7男固不宜蒙首、以其为上帝之像与荣也、而女则为男之荣、</p>
<p>8盖男非自乎女、女乃自乎男、</p>
<p>9男非为女而造、女乃为男而造、</p>
<p>10是以为天使故、女宜蒙首、以为服权之表、</p>
<p>11然于主、女非外乎男、男非外乎女、</p>
<p>12盖女自乎男、男亦由于女、惟万有自乎上帝也、</p>
<p>13尔自度之、女不蒙首而祷上帝、宜乎、</p>
<p>14依尔本性、岂不知男之发长为辱乎、</p>
<p>15惟女之发长则为荣、盖赐女以发为帕也、</p>
<p>16如有欲争辩者、我侪无此例、上帝诸会亦无之、○</p>
<p>17我以此谕尔、非誉之也、以尔会集、非致益而致损、</p>
<p>18首焉者、闻尔会集时、互有区分、我略信之、</p>
<p>19尔中必有偏党、使谙练者显焉、</p>
<p>20尔之会集、非食主餐、</p>
<p>21盖食时、各先食己餐、饥者有之、醉者有之、</p>
<p>22尔饮食岂无家乎、抑轻视上帝会、使无者愧耻乎、然则我将何言、因此誉尔乎、不誉也、○</p>
<p>23盖我受于主以授尔者、即主耶稣见卖之夜、取饼祝而擘之、</p>
<p>24曰、斯乃我身、为尔者也、行此以忆我、</p>
<p>25餐后、取杯亦然、曰、此杯乃新约、在于我血、每饮时、行此以忆我、</p>
<p>26盖尔每食此饼、饮此杯、乃表主死、至其临焉、</p>
<p>27凡不合宜而食主饼、饮主杯者、即干主身与血也、</p>
<p>28人当自省、然后食斯饼、饮斯杯、</p>
<p>29不辨主身而饮食者、则以饮食干鞫也、</p>
<p>30是故尔中弱者病者多、寝者寝即死也亦不少、</p>
<p>31若我侪自审、则不受鞫、</p>
<p>32其受鞫也、乃主惩我、免与世同定罪、</p>
<p>33兄弟乎、聚食时、宜彼此相待、</p>
<p>34若有饥者、食于家可也、免尔以会集干鞫、其余我至时整饬之、</p>

</div>
</body>
</html>
