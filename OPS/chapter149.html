<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三十二章</title>
</head>
<body>
<div>
<h3>第三十二章</h3>
<p>1民见摩西迟回于山不下、则集于亚伦前曰、尔其为我造神像、以为我之先导、盖率我出埃及之摩西、不知其何所遇矣、</p>
<p>2亚伦曰、脱尔妻孥垂耳之金环、携以予我、</p>
<p>3民即脱之、以授亚伦、</p>
<p>4亚伦受之、镕铸刻镂为犊、众曰、以色列人欤、此即导尔出埃及之神也、</p>
<p>5亚伦见之、筑坛其前、宣告曰、诘朝可为耶和华之节期、</p>
<p>6翌日民夙兴、献燔祭与酬恩祭、坐而饮食、起而舞蹈、○</p>
<p>7耶和华谕摩西曰、尔其下山、尔之民、尔所导出埃及者、已自败坏、</p>
<p>8我所谕之道、彼速违之、铸犊崇拜祭祀、曰以色列人欤、此即导尔出埃及之神也、</p>
<p>9又曰、我观斯民、强项者流、</p>
<p>10尔且听我、予赫斯怒、尽灭是族、使尔后裔成为大邦、</p>
<p>11摩西祈其上帝耶和华曰、耶和华欤、尔以巨能大力、导尔民出埃及、今何怒之甚乎、</p>
<p>12胡令埃及人云、彼导之出、乃欲加害、杀之山中、灭之地上、请尔回意、息厥烈怒、不降祸于尔民、</p>
<p>13求忆尔仆亚伯拉罕、以撒、以色列、昔尔指己而誓、必昌厥后、如天星之多、锡以所言之地、俾其永居、</p>
<p>14耶和华乃回意、不降祸于其民、○</p>
<p>15摩西退而下山、手持法版二、两面各有文字、</p>
<p>16其版乃上帝所作、其文亦上帝所书、刻之于版、</p>
<p>17约书亚闻民喧哗、谓摩西曰、营中有战声、</p>
<p>18曰、非战胜之声、亦非战败之声、我所闻者、乃讴歌之声也、</p>
<p>19摩西近营见犊、及民舞蹈、怒甚、掷版、碎于山下、</p>
<p>20取所造之犊、爇以火、捣为粉、播于水、令以色列人饮之、</p>
<p>21谓亚伦曰、斯民于尔何为、使陷重罪、</p>
<p>22亚伦曰、我主勿怒、斯民决志作恶、尔所知也、</p>
<p>23彼谓我曰、尔其为我造神像、以为我之先导、盖率我出埃及之摩西、不知其何所遇矣、</p>
<p>24我曰、凡有金者、脱而予我、我投之火、此犊出焉、</p>
<p>25摩西见民放恣、为亚伦所纵、贻笑于敌、</p>
<p>26乃立营门曰、凡从耶和华者、可诣我、利未族咸集诣之、</p>
<p>27摩西曰、以色列之上帝耶和华云、各宜系刃于腰、往来营中、自此门至彼门、杀其昆弟、友朋邻里、</p>
<p>28利未人从其言、是日民中殒者、约三千人、</p>
<p>29摩西曾曰、今日尔当自洁、归耶和华为圣、各击子女昆弟、致蒙锡嘏于尔、○</p>
<p>30翌日、摩西告民曰、汝干重罪、我今上诣耶和华、尔罪庶几可赎、</p>
<p>31乃返耶和华所、曰、噫、斯民干重罪、以金造神像、</p>
<p>32今尔若宥其罪、不然、则涂我名于尔册、</p>
<p>33耶和华曰、孰获罪于我、则涂其名于我册、</p>
<p>34尔往、率民至我所言之地、我使必为先导、然讨罪之日我必讨之、</p>
<p>35耶和华击民、以其使亚伦造犊也、</p>

</div>
</body>
</html>
