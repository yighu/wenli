<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十章</title>
</head>
<body>
<div>
<h3>第十章</h3>
<p>1维时、耶和华谕我曰、尔琢石版二、其式如前、陟山诣我、且以木作匮、</p>
<p>2尔前所碎之版、我复书其文于此版、尔置于匮、</p>
<p>3我遂以皂荚木造匮、又琢石版二、其式如前、执以登山、</p>
<p>4耶和华乃循其前文、以尔大会之日、在山由火中所谕尔之十诫、书于版以赐我、</p>
<p>5我转而下山、置诸所造之匮、遵耶和华所命、至今犹存、○</p>
<p>6以色列人自比罗比尼亚干启行、至摩西拉、亚伦死、葬于彼、其子以利亚撒继任祭司之职、</p>
<p>7由此启行、至谷歌大、自谷歌大至约巴他、其地有溪、</p>
<p>8时、耶和华区别利未支派、使舁耶和华约匮、立于耶和华前、以崇事之、奉其名而祷祝、迄于今日、</p>
<p>9故利未人在昆弟中、无分无业、耶和华为其业、循尔上帝耶和华所言、</p>
<p>10我居于山、四十昼夜如昔、此次耶和华又复垂听、不歼灭尔、</p>
<p>11耶和华谕我曰、尔其启行、导民入据我所誓许厥祖、赐彼之地、○</p>
<p>12以色列人欤、尔上帝耶和华何求于尔、第寅畏之、遵行其道、一心一意、爱之事之、</p>
<p>13守耶和华之诫命典章、我今日所谕尔者、俾尔获益、</p>
<p>14天与天上之天、地与地上所有、俱属尔上帝耶和华、</p>
<p>15惟耶和华悦尔祖而爱之、于万民中、选其苗裔即尔、有如今日、</p>
<p>16故当祛除尔心之污、勿复强项、</p>
<p>17盖尔上帝耶和华、为万神之神、万主之主、惟皇上帝、有能可畏、不偏视、不受贿、</p>
<p>18为孤寡行鞫、为羇旅施仁、赐之衣食、</p>
<p>19尔亦当爱旅人、缘尔曾旅于埃及、</p>
<p>20当寅畏尔上帝耶和华、事之附之、指其名而发誓、</p>
<p>21彼乃尔所颂美、尔之上帝、为尔行此大而可畏之事、尔所目击、</p>
<p>22昔尔列祖下埃及时、惟七十人、今尔上帝耶和华、使尔如天星之多焉、</p>

</div>
</body>
</html>
