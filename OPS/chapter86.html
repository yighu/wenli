<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十章</title>
</head>
<body>
<div>
<h3>第二十章</h3>
<p>1亚伯拉罕南徙、旅于加低斯书珥间之基拉耳、</p>
<p>2称其妻撒拉为妹、基拉耳王亚比米勒遣人取之、</p>
<p>3夜梦上帝临之曰、尔其死矣、盖所取之妇、乃他人之妻也、</p>
<p>4亚比米勒未近妇身、曰、主欤、为义之民、亦灭之乎、</p>
<p>5彼非对我称妇为妹、妇亦称之为兄乎、我之为此、心正手洁、</p>
<p>6上帝曰、我知尔为此、心本端正、故我阻尔、免玷妇身、干咎于我、</p>
<p>7今以妇归其夫、彼乃先知、将为尔祈、以全汝生、如不归之、宜知尔与眷聚、必皆死亡、○</p>
<p>8亚比米勒夙兴、召其诸仆、告以斯事、诸仆惧甚、</p>
<p>9亚比米勒召亚伯拉罕曰、尔于我侪、所为何耶、我何事获罪尔、乃陷我于重罪、爰及我国、尔之行于我者、实非所宜、</p>
<p>10又曰、尔何所见而行是、</p>
<p>11亚伯拉罕曰、我意此邦不畏上帝、必缘我妻而杀我、</p>
<p>12彼诚我妹、同父异母、我娶为室、</p>
<p>13昔上帝命我离父家、遨游于外、我谓妇曰、所适之邦、必称我为兄、是即待我以恩也、</p>
<p>14亚比米勒遂以牛羊仆婢赐之、并归其妻撒拉、</p>
<p>15曰、吾之土地、具在尔前、可任意居之、</p>
<p>16谓撒拉曰、我以千金赐尔兄、以蔽尔容于众前、则尔所行、无不义矣、</p>
<p>17亚伯拉罕祈于上帝、遂医亚比米勒、与妻及婢、使能生育、</p>
<p>18盖耶和华以撒拉故、曾使亚比米勒之眷聚不妊也、</p>

</div>
</body>
</html>
