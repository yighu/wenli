<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三十一篇</title>
</head>
<body>
<div>
<h3>第三十一篇</h3>
<p>大卫之词使伶长歌之○</p>
<p>1耶和华欤、我托庇于尔、使我永不蒙羞、以尔义拯我兮、</p>
<p>2侧耳于我、速援乎我、为我坚固之磐、拯救之砦兮、</p>
<p>3尔为我岩石、为我保障、祈缘尔名、引我导我兮、</p>
<p>4脱我于人暗设之网、尔乃为我保障兮、</p>
<p>5耶和华诚实之上帝欤、我托魂于尔手、尔已赎我兮、</p>
<p>6凡务虚无者、为我所恶、我惟耶和华是赖兮、</p>
<p>7我将因尔慈惠、喜乐欢欣、以尔鉴我困苦、知我艰难兮、</p>
<p>8尔未锢我于敌手、乃使我足立于广域兮、</p>
<p>9耶和华欤、我遭患难、求尔矜悯、因我忧苦、我目就衰、害及我心我身兮、</p>
<p>10愁苦尽我毕生、悲叹消我岁月、因我罪愆、力瘅骨枯兮、</p>
<p>11我缘诸敌为辱、对邻里而尤甚、友朋惧我、路人见我而避兮、</p>
<p>12我被遗忘、如已死绝忆之人、如破坏之器兮、</p>
<p>13我闻众谤、随在惊吓、彼相商以攻我、设谋以夺我命兮、</p>
<p>14耶和华欤、我惟恃尔、谓尔为我上帝兮、</p>
<p>15我之遭际、咸在尔手、援我于敌、及迫我者兮、</p>
<p>16以尔容光烛尔仆、以尔慈惠拯我兮、</p>
<p>17耶和华欤、我曾吁尔、勿使我蒙羞、惟使恶人蒙羞、俾在阴府缄默兮、</p>
<p>18言诳之辈、骄慢狂妄毁义人者、使其哑口兮、</p>
<p>19凡敬畏尔、托庇于尔者、尔于人前为备恩宠、何其宏大兮、</p>
<p>20尔深藏之于避所、俾脱世人之计、暗保之于帷中、使免口舌之争兮、</p>
<p>21耶和华宜颂美、在于坚城、彰其殊恩兮、</p>
<p>22我惊惶时、以为见绝于尔前、我呼吁时、尔仍听我祈求兮、</p>
<p>23耶和华之圣民欤、宜敬爱之、信实者、耶和华保守之、骄泰者、则重报之兮、</p>
<p>24凡企望耶和华者、当壮乃志、强乃心兮、</p>

</div>
</body>
</html>
