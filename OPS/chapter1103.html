<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十八章</title>
</head>
<body>
<div>
<h3>第二十八章</h3>
<p>1既得救、知其岛名米利大、</p>
<p>2夷人以非常之情相待、爇火纳我、因雨而寒也、</p>
<p>3适保罗敛薪一束、置于火、有蝮因热而出、啮其手、</p>
<p>4夷人见蛇悬之、相语曰、是诚凶徒、虽免于海、义不容其生也、</p>
<p>5保罗拂蛇于火、无所损伤、</p>
<p>6夷人度其必肿、或忽仆而死、久之、见其无恙、则转念谓其为神也、○</p>
<p>7岛长部百流、有田近此、以礼相接、款留三日、</p>
<p>8适部百流之父、患热及血痢而卧、保罗入而祈祷、按手其上而愈之、</p>
<p>9自是岛中患病者、亦就医焉、</p>
<p>10彼众优礼我侪、行时、以所需者相赠、○</p>
<p>11阅三月、登亚力山太舟前行、其舟号丢斯双子、乃于斯岛度冬者、</p>
<p>12至叙拉古、停泊三日、</p>
<p>13由彼绕行、至利基翁、越一日南风起、次日至部丢利、</p>
<p>14遇诸兄弟、请我同居七日、遂往罗马、</p>
<p>15罗马兄弟闻之、出迎于亚比乌市、及三馆、保罗见之、谢上帝而心安、○</p>
<p>16既入罗马、许保罗偕守卒一人别居、</p>
<p>17越三日、保罗招犹太诸长者、既集、谓之曰、兄弟、我未干犯斯民、及我侪列祖之规、然自耶路撒冷被囚、付于罗马人手、</p>
<p>18罗马人讯我、见无死罪、欲释之、</p>
<p>19惟犹太人争之、我不得已、上叩该撒、非有所讼我邦也、</p>
<p>20缘此、请尔相见共语、盖我为以色列所望者、为此链所系、</p>
<p>21众曰、我侪未接自犹太论尔之书、亦未有一兄弟来此报告、或言尔有何不善、</p>
<p>22但我欲闻尔意若何、盖此教我知其随在见诋矣、○</p>
<p>23既定期、多就之于寓、保罗自朝至暮、本摩西律、及先知言、证上帝国、且以耶稣之事劝之、</p>
<p>24所言有信者、亦有不信者、</p>
<p>25两不相合、乃散、未散之先、保罗以一言语之曰、善哉、圣神托先知以赛亚告尔列祖云、</p>
<p>26往告斯民曰、尔将听而不聪、视而不明、</p>
<p>27盖斯民心顽、耳聩、自闭其目、恐目视、耳听、心悟、转移而我医之、</p>
<p>28故尔当知上帝之拯救、施于异邦人、</p>
<p>29彼将听之也、○</p>
<p>30保罗居于自僦之屋二年、凡来见者、皆接纳之、</p>
<p>31宣上帝国、以主耶稣基督之事、毅然教诲、无禁之者、</p>

</div>
</body>
</html>
