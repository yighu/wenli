<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第一章</title>
</head>
<body>
<div>
<h3>第一章</h3>
<p>1约书亚卒后、以色列人咨诹耶和华曰、孰可先往、为我攻迦南人、与之战、</p>
<p>2耶和华曰、犹大人可往、我以斯土付于其手、</p>
<p>3犹大人谓其兄弟西缅人曰、尔与我同往、至我所得之地、与迦南人战、厥后我亦与尔同往、至尔所得之地、西缅人遂偕行、</p>
<p>4犹大人乃往、耶和华以迦南人比利洗人付于其手、在比色杀其人一万、</p>
<p>5于彼遇亚多尼比色、与之战、击败迦南人、比利洗人、</p>
<p>6亚多尼比色遁、追而擒之、断其手之巨擘、足之将指、</p>
<p>7亚多尼比色曰、昔有七十王、断其手之巨擘、足之将指、拾食于我几下、今上帝依我所行以报、乃携至耶路撒冷、而死于彼、○</p>
<p>8犹大人攻耶路撒冷取之、击之以刃、毁之以火、</p>
<p>9厥后、往攻居山地南土洼地之迦南人、</p>
<p>10又攻居希伯仑之迦南人、击示筛、亚希幔、挞买、希伯仑昔名基列亚巴、</p>
<p>11由此往攻底璧居民、底璧昔名基列西弗、</p>
<p>12迦勒曰、击基列西弗而取之者、我必以女押撒妻之、</p>
<p>13迦勒弟基纳斯子俄陀聂取之、迦勒遂妻以女押撒、</p>
<p>14于归时、劝夫求田于父、女既下驴、迦勒曰、尔何欲、</p>
<p>15曰、求锡嘏于我、父既嫁我于南土、今请赐我以泉、迦勒遂以上下泉予之、○</p>
<p>16摩西外戚、基尼人也、其裔偕犹大人离棕树城、至亚拉得南之犹大野、与民同居、</p>
<p>17犹大人与其兄弟西缅人偕往、击居洗法之迦南人、毁灭其邑、遂名曰何珥玛、</p>
<p>18犹大人又取迦萨、亚实基伦、以革伦、暨其四境、</p>
<p>19耶和华与犹大人偕、遂据有山地、惟不能逐居谷中者、以其有铁车故也、</p>
<p>20遵摩西命、以希伯仑予迦勒、遂逐亚衲三子、</p>
<p>21居耶路撒冷之耶布斯人、便雅悯人未逐之、仍在耶路撒冷、与便雅悯人偕居、至于今日、○</p>
<p>22约瑟家往攻伯特利、耶和华偕之、</p>
<p>23伯特利昔名路斯、约瑟家遣人窥之、</p>
<p>24侦者见一人自邑出、谓之曰、入邑之路、请尔示我、我必善待尔、</p>
<p>25其人示以入邑之路、遂刃击其邑、惟释其人、及其全家、</p>
<p>26其人乃往赫人之地建邑、名曰路斯、迄今其名尚存、○</p>
<p>27伯善、他纳、多珥、以伯莲、米吉多、及其乡里之民、玛拿西人未逐之、迦南人执意居其地、</p>
<p>28迨以色列族强盛、使迦南人服役、不尽逐之、○</p>
<p>29居基色之迦南人、以法莲人未逐之、仍居基色、在以法莲人中、○</p>
<p>30基伦拿哈拉之居民、西布伦人未逐之、仍居西布伦人中、而服其役、○</p>
<p>31亚柯、西顿、亚黑拉、亚革悉、黑巴、亚弗革、利合之居民、亚设人未逐之、</p>
<p>32居于土著迦南人中、盖不逐之、○</p>
<p>33伯示麦伯亚纳之居民、拿弗他利人未逐之、居于土著迦南人中、二邑居民、乃服其役、○</p>
<p>34但人为亚摩利人所逼、使居山地、不许下至平原、</p>
<p>35亚摩利人执意居希烈山、亚雅伦、沙宾、厥后约瑟家胜之、使之服役、</p>
<p>36亚摩利人之界、自亚克拉滨阪、由西拉而上、</p>

</div>
</body>
</html>
