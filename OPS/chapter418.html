<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十一章</title>
</head>
<body>
<div>
<h3>第二十一章</h3>
<p>1玛拿西即位时、年十有二、在耶路撒冷为王、历五十五年、其母名协西巴、</p>
<p>2玛拿西行耶和华所恶、效异邦可憎之事、即耶和华于以色列人前、所逐诸族之事、</p>
<p>3复建其父希西家所毁之崇邱、为巴力建坛、作木偶、效以色列王亚哈所为、又崇拜天象、而奉事之、</p>
<p>4在耶和华室建坛、昔耶和华指此室而言曰、我必寄我名于耶路撒冷、</p>
<p>5又在耶和华室二院中、为天象建坛、</p>
<p>6并使其子经火、用卜筮、行邪术、与凭鬼者及巫觋交、多行耶和华所恶、以激其怒、</p>
<p>7又于耶和华室、置所造之亚舍拉雕像、昔耶和华谕大卫、及其子所罗门曰、此室与耶路撒冷、乃我于以色列支派中所简者、必永寄我名于其中、</p>
<p>8如以色列人谨守遵行我命、及我仆摩西所命之法律、则我不复使之流离、去我赐其列祖之地、</p>
<p>9惟彼不听、玛拿西又诱之、致其作恶、较耶和华在以色列人前、所灭之族尤甚、</p>
<p>10耶和华藉其仆诸先知曰、</p>
<p>11因犹大王玛拿西行此可憎之事、较亚摩利人作恶尤甚、使犹大人因其偶像而陷于罪、</p>
<p>12故以色列之上帝耶和华云、我必降祸于耶路撒冷及犹大、使凡闻之者、两耳必震、</p>
<p>13我将以量撒玛利亚之绳、平亚哈家之准、施于耶路撒冷、且拭耶路撒冷、如人拭盂而覆之、</p>
<p>14亦必弃我遗民、付于敌手、使为敌人虏掠劫夺、</p>
<p>15因其行我所恶、激我之怒、自其列祖出埃及、以迄于今、○</p>
<p>16玛拿西行耶和华所恶、陷犹大人于罪、此外、又多流无辜之血、遍满耶路撒冷四境、</p>
<p>17玛拿西其余事迹、凡其所行、及其所犯之罪、俱载于犹大列王纪、</p>
<p>18玛拿西与列祖偕眠、葬于己宫之园、即乌撒园、子亚们嗣位、○</p>
<p>19亚们即位时、年二十有二、在耶路撒冷为王、凡历二年、其母名米舒利密、约提巴人哈鲁斯女也、</p>
<p>20亚们行耶和华所恶、如其父玛拿西所为、</p>
<p>21循其父所行之道、事其父所事之偶像、而崇拜之、</p>
<p>22离弃其列祖之上帝耶和华、不遵行耶和华之道、</p>
<p>23亚们之臣谋叛、弑之于其宫、</p>
<p>24国人尽杀凡叛亚们王者、立其子约西亚继之为王、</p>
<p>25亚们其余所行之事、俱载于犹大列王纪、</p>
<p>26亚们葬于己墓、在乌撒园、子约西亚嗣位、</p>

</div>
</body>
</html>
