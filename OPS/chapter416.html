<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十九章</title>
</head>
<body>
<div>
<h3>第十九章</h3>
<p>1希西家王闻之、自裂其衣、披麻入耶和华室、</p>
<p>2遣家宰以利亚敬、缮写舍伯那、及祭司之长者、俱披麻、往见亚摩斯子先知以赛亚、</p>
<p>3谓之曰、希西家云、今乃急难谴责羞辱之日、子临产、而无力出之、</p>
<p>4亚述王遣拉伯沙基侮维生之上帝、尔上帝耶和华或闻其言、加以谴责、请尔为此遗民祈祷、</p>
<p>5希西家王之臣仆、遂诣以赛亚、</p>
<p>6以赛亚谓之曰、其告尔主曰、耶和华云、尔闻亚述王臣仆侮我之言、勿惧、</p>
<p>7我将以灵置于其衷、俾其闻风、而归故土、在彼使仆于刃、○</p>
<p>8拉伯沙基闻亚述王已去拉吉、遂返、遇其适攻立拿、</p>
<p>9亚述王闻古实王特哈加出、欲与之战、乃遣使见希西家曰、</p>
<p>10当告犹大王希西家云、尔所恃之上帝、谓耶路撒冷必不付于亚述王手、尔勿为其所欺、</p>
<p>11亚述列王之待诸国、施行翦灭、尔既闻之、而尔能得免乎、</p>
<p>12我祖所灭之邦、若歌散、哈兰、利色、及居提拉撒之伊甸族、彼之诸神曾救之乎、</p>
<p>13哈马王、亚珥拔王、西法瓦音邑之王、希拿与以瓦王、均安在哉、</p>
<p>14希西家自使者手接书读之、遂上耶和华室、展于耶和华前、</p>
<p>15祷曰、居基路伯上、以色列之上帝耶和华欤、天下万国、惟尔为上帝、天地为尔所造、</p>
<p>16耶和华欤、侧耳而听、耶和华欤、启目而视、西拿基立遣使侮维生之上帝、请听其言、</p>
<p>17耶和华欤、亚述列王毁灭列邦、荒其土地、诚有此事、</p>
<p>18投其神于火、盖其神非神、乃木石、人手所造、故得而毁灭之、</p>
<p>19我之上帝耶和华欤、今求尔救我脱于其手、俾天下万国、咸知惟尔耶和华为上帝、○</p>
<p>20亚摩斯子以赛亚遣人告希西家曰、以色列之上帝耶和华云、尔缘亚述王西拿基立故、祈祷于我、我已闻之、</p>
<p>21耶和华指亚述王云、郇之处女藐视尔、姗笑尔、耶路撒冷女向尔摇首、</p>
<p>22尔所侮所谤者为谁、向谁扬尔声、高尔目、乃以色列之圣者也、</p>
<p>23尔藉使者侮主云、我率众车陟于山巅、至利巴嫩之深处、伐其香柏之高者、松木之美者、将入其境之极处、即腴壤之森林、</p>
<p>24我已掘井而饮异地之水、将以足掌涸竭埃及之河、</p>
<p>25耶和华曰、尔岂未闻我于元始所为、上古所定、今则成之、使尔毁坚城为瓦砾、</p>
<p>26故其居民力微、惊惶羞愧、如田草、如青蔬、如屋上之草、如未成而槁之禾、</p>
<p>27尔之居处、尔之出入、及向我之暴怒、我悉知之、</p>
<p>28因尔向我暴怒、及尔狂傲之声、达于我耳、我必置钩于尔鼻、置勒于尔口、使循原途而返、</p>
<p>29希西家乎、必有其征、今岁食田所自生者、明年食其所复生者、迨及三年、可稼可穑、植葡萄园、而食其果、</p>
<p>30犹大家得脱之遗民、必下盘根、而上结实、</p>
<p>31将有遗民出自耶路撒冷、得脱之人出自锡安山、耶和华热中、必成斯事、</p>
<p>32故耶和华指亚述王曰、彼必不至此城、不射一矢于彼、不执干至其前、不筑垒以攻之、</p>
<p>33必循原途而返、不至此城、耶和华言之矣、</p>
<p>34盖我为己、及我仆大卫故、必扞卫此城、以拯救之、○</p>
<p>35是夜耶和华之使者出、在亚述营、击其人十八万五千、晨起视之、乃尸而已、</p>
<p>36亚述王西拿基立遂去而返、居于尼尼微、</p>
<p>37崇拜其神于尼斯洛庙时、亚得米勒与沙利色以刃弑之、遁于亚拉腊地、其子以撒哈顿嗣位、</p>

</div>
</body>
</html>
