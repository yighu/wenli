<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第六章</title>
</head>
<body>
<div>
<h3>第六章</h3>
<p>1耶和华匮在非利士人之地、凡历七月、</p>
<p>2非利士人招其祭司卜师曰、耶和华匮、何以处之、当用何物遣归故土、请以示我、</p>
<p>3曰、如欲遣以色列上帝之匮、勿使徒去、必献补过之祭、乃可得医、且知其手不离于尔之故、</p>
<p>4曰、补过之祭、当献何物、曰、金制之痔五、金制之鼠五、循非利士牧伯之数、盖尔曹及牧伯、俱罹一灾、</p>
<p>5当作痔形、及害尔田之鼠形、且尊荣以色列之上帝、庶彼轻加其手于尔、及尔神、与尔地、</p>
<p>6何刚愎乃心、如埃及人与法老之刚愎乎、上帝行奇事于其间、彼岂非释其民、使之往乎、</p>
<p>7今当备新车一、未尝负轭、方字之牝牛二、系牛于车、牵犊离之而归、</p>
<p>8以耶和华匮、载之于车、以汝所献金器、为补过之祭者、藏于椟中、置之匮旁、遣之而去、</p>
<p>9观其匮若由其境之道而行、至伯示麦、则知加重祸于我者、乃耶和华、不然、则知击我者非其手、乃我偶遇之、</p>
<p>10其人如言而行、取方字之牝牛二、系之于车、禁其犊于家、</p>
<p>11以耶和华匮、及藏金鼠金痔之形之椟、咸载于车、</p>
<p>12牛径往伯示麦道、行于通衢、且行且鸣、不偏于左、不偏于右、非利士牧伯随之、至伯示麦界、</p>
<p>13伯示麦人在谷刈麦、举目见匮、则悦、</p>
<p>14车至伯示麦人约书亚田而止、田有巨石、遂劈车为柴、献其牛于耶和华为燔祭、</p>
<p>15利未人取耶和华匮、与藏金器之椟而下、置于巨石、是日伯示麦人、献燔祭及他祭于耶和华、</p>
<p>16非利士五牧伯见此、即日反以革伦、</p>
<p>17非利士人所献金痔于耶和华、为补过之祭者、其数如左、亚实突一、迦萨一、亚实基伦一、迦特一、以革伦一、</p>
<p>18亦献金鼠、循非利士五牧伯所属之邑、与其乡里、爰及巨石、即置耶和华匮之石、此石在伯示麦人约书亚田间、至今犹存、</p>
<p>19伯示麦人窥耶和华匮、耶和华击之、死者七十、其人计有五万、民因耶和华大行杀戮而悲、</p>
<p>20伯示麦人曰、此维圣之上帝耶和华、孰能立于其前、彼离我、当何往、</p>
<p>21遂遣人告基列耶琳居民曰、非利士人返耶和华匮、尔曹其下舁至尔所、</p>

</div>
</body>
</html>
