<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十章</title>
</head>
<body>
<div>
<h3>第十章</h3>
<p>1以色列为茂盛之葡萄树、结实累累、其实愈繁、筑坛愈多、其地愈美、建柱愈佳、</p>
<p>2彼贰其心、今定其罪、上帝必击其坛、毁其柱、</p>
<p>3彼曰、我侪无王、不寅畏耶和华、夫王于我何为哉、</p>
<p>4彼出虚言、假誓立约、故灾罚滋生、若毒草之于陇亩、</p>
<p>5撒玛利亚居民、将因伯亚文之犊而惊惶、庶民为之悲哀、素悦斯犊之祭司战栗、以其荣去之也、</p>
<p>6其犊必舁至亚述、馈与耶雷布王、以法莲将蒙羞、以色列必因己谋而抱愧、</p>
<p>7撒玛利亚被灭、其王若水面之片木、</p>
<p>8亚文之崇邱、乃以色列之罪、将见毁灭、荆棘蒺藜生于其坛、彼将谓山曰覆我、谓陵曰倾于我上、</p>
<p>9以色列欤、尔之干罪、较在基比亚时为尤甚、彼众立于基比亚、以免攻不义者之战及之、</p>
<p>10我欲加谴之日、必惩罚之、彼为二罪所系、列邦将会集而攻之、</p>
<p>11以法莲乃驯习之牝犊、喜于踏谷、昔我惜其项之美、今则使之曳耒耜、犹大耕之、雅各耙之、</p>
<p>12尔当以义播之、依仁获之、寻求耶和华之时已届、尔其开垦土壤、迨其临莅、雨尔以义、</p>
<p>13惟尔耕种奸恶、而获愆尤、食虚诞之果、盖尔恃己之行、与勇士之众、</p>
<p>14故尔民中、扰攘将起、保障见毁、如沙勒幔当战鬬之日、毁伯亚比勒然、其时母子被掷而碎、</p>
<p>15尔曹遇此、乃伯特利所使、以尔罪重故也、以色列王、必于昧爽陨没、</p>

</div>
</body>
</html>
