<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第八章</title>
</head>
<body>
<div>
<h3>第八章</h3>
<p>1耶稣下山、群众从之、</p>
<p>2有癞者就而拜曰、主如允、必能洁我、</p>
<p>3遂伸手扪之、曰、吾允矣、尔其洁哉、癞即洁、</p>
<p>4耶稣语之曰、慎勿告人、但往示身于祭司、献摩西所命之礼、以证于众、○</p>
<p>5入迦百农、有百夫长就而求曰、</p>
<p>6主、我仆瘫痪、偃卧在室、痛甚、</p>
<p>7曰、我往医之、</p>
<p>8百夫长曰、主、临我舍、我弗堪、第发一言、我仆必愈、</p>
<p>9盖我隶人权、有士卒隶我权、令此往则往、令彼来则来、令仆行是则行是、</p>
<p>10耶稣闻而奇之、谓从者曰、我诚语汝、如是之笃信、即以色列中、亦未之见也、</p>
<p>11我语汝、自东自西、有众将至、与亚伯拉罕、以撒、雅各、同席天国、</p>
<p>12惟其本国子民、必见逐于幽暗、在彼有哀哭切齿矣、</p>
<p>13乃谓百夫长曰、往哉、如尔信、成之、即时仆愈、</p>
<p>14耶稣入彼得家、见其妻母病热偃卧、</p>
<p>15扪其手、热即退、妇即起而供事之、</p>
<p>16既暮、有携患鬼者多人就之、则以一言逐其鬼、诸负病者医之、</p>
<p>17应先知以赛亚所言云、其任我恙、肩我病、○</p>
<p>18耶稣见群众环己、命济彼岸、</p>
<p>19有士子至、曰、师乎、不论何之、我必从尔、</p>
<p>20耶稣曰、狐有穴、鸟有巢、惟人子无枕首之所也、</p>
<p>21又一门徒曰、主、容我先归葬父、</p>
<p>22耶稣曰、从我、任死者葬其死者、○</p>
<p>23既登舟、其徒从之、</p>
<p>24海风大作、波涛蔽舟、耶稣适寝、</p>
<p>25门徒就而寤之、曰、主、拯我、我亡矣、</p>
<p>26曰、小信者乎、何惧耶、乃起、斥风与海、遂大平息、</p>
<p>27众异之曰、彼何人斯、风与海亦顺之、○</p>
<p>28既济、至加大拉地、遇患鬼者二人、自墓出、猛甚、无敢经此途者、</p>
<p>29呼曰、上帝子、我与尔何与、时未至、尔来苦我乎、</p>
<p>30远有群豕方食、</p>
<p>31鬼求耶稣曰、若逐我、则遣入豕群、</p>
<p>32曰、往哉、鬼遂出、入于豕、全群突下山坡、投海、死于水、</p>
<p>33牧者奔入邑、以其事及患鬼者所遇告人、</p>
<p>34举邑出迎耶稣、既见之、求去其境、</p>

</div>
</body>
</html>
