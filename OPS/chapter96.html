<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三十章</title>
</head>
<body>
<div>
<h3>第三十章</h3>
<p>1拉结见己不为雅各生子、则妒厥姊、谓雅各曰、赐我生子、不然、我死矣、</p>
<p>2雅各怒曰、使尔不育者、上帝也、我岂代为上帝乎、</p>
<p>3曰、我婢辟拉、尔与同室、俾其生子、抚于我膝、我则因而得子、</p>
<p>4遂以婢辟拉予之、雅各与之同室、</p>
<p>5辟拉怀妊生子、</p>
<p>6拉结名之曰、但、曰、上帝伸我冤、听我祈、赐我一子、</p>
<p>7辟拉再妊、为雅各生子、</p>
<p>8拉结命名拿弗他利、曰、我与姊力争获胜、○</p>
<p>9利亚因不妊、以婢悉帕与雅各同室、</p>
<p>10悉帕生子、</p>
<p>11利亚谓为吉庆、故名之曰迦得、</p>
<p>12悉帕再为雅各生子、</p>
<p>13利亚曰、我福矣、群女将谓我有福、故名之曰亚设、○</p>
<p>14麦秋时、流便往于田、获风茄、奉母利亚、拉结谓利亚曰、请以尔子之风茄与我、</p>
<p>15曰、尔夺我夫、岂细故耶、今欲夺我子之风茄乎、拉结曰、为汝子之风茄、是夜夫可与尔同寝、</p>
<p>16及暮、雅各自田归、利亚出而迓之、曰、尔必与我偕入、我以吾子之风茄得尔、故是夜与之同室、</p>
<p>17上帝俞允利亚之祈、遂怀妊、为雅各生第五子、</p>
<p>18利亚曰、昔我以婢与夫、今蒙上帝予我值、故名之曰以萨迦、</p>
<p>19利亚复妊、生第六子、</p>
<p>20命名西布伦、曰、上帝赐我嘉赉、夫必偕我、因我为之生六子、</p>
<p>21后生一女、命名底拿、</p>
<p>22上帝眷念拉结、俯听其祈、使之诞育、</p>
<p>23怀妊生子、曰、上帝已洒我耻、</p>
<p>24乃命名约瑟、曰、愿耶和华复增我子、○</p>
<p>25拉结生约瑟后、雅各谓拉班曰、请遣我归、返于故土、</p>
<p>26我事尔所得之妻子、请以予我、而遣我归、我如何事尔、汝所知也、</p>
<p>27拉班曰、深知耶和华缘尔锡嘏于我、若蒙尔恩、仍偕我居、</p>
<p>28请言其值、我必给之、</p>
<p>29曰、我于尔服役若何、群畜若何、尔悉知之、</p>
<p>30当我未至、所有鲜少、今则滋育繁多、耶和华缘我足迹所至、锡尔以嘏、然我何时成立己家乎、</p>
<p>31拉班曰、我何以予尔、曰、无须、惟有一事、尔若行之、则仍牧守尔群、</p>
<p>32今我遍阅尔群、凡有斑点与棕色之绵羊、及有斑点之山羊、悉驱出之、有若此者、归我为值、</p>
<p>33异日尔来察之、凡山羊非有斑点、绵羊非棕色者、即拟我盗可也、以此为我公义之征、</p>
<p>34拉班曰、可如尔言、</p>
<p>35当日将牡山羊之有文有点者、牝山羊之斑驳成点、兼杂白文者、暨绵羊之棕色者、悉驱出之、付与其子、</p>
<p>36俾距雅各三日之程、雅各牧拉班之余羊、○</p>
<p>37雅各将杨杏枫之柔条、剥皮成文、使条之白间露、</p>
<p>38置于沟壑水槽、群羊来饮之处、与群相对、俾其饮时、牝牡相诱、</p>
<p>39群羊附条相诱、遂产有文有点有斑之羔、</p>
<p>40雅各将羔羊区别之、使此有文及棕色者、与拉班之羊相对、以己之羊驱于一方、不与拉班之羊相杂、</p>
<p>41遇羊之健者相诱、雅各置条水沟、而当其前、使附条相诱、</p>
<p>42其弱者不置条、于是弱者归拉班、健者归雅各、</p>
<p>43雅各遂大兴盛、多有羊群、仆婢驼驴、</p>

</div>
</body>
</html>
