<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三章</title>
</head>
<body>
<div>
<h3>第三章</h3>
<p>1有法利赛人尼哥底母者、犹太宰也、</p>
<p>2夜诣耶稣曰、夫子、我侪知尔为师、自上帝而来、盖尔所行之异迹、非上帝与偕、无能行者、</p>
<p>3耶稣曰、我诚语汝、人非更生、不能见上帝国也、</p>
<p>4尼哥底母曰、人既老、奚能生、能再入母胎而生耶、</p>
<p>5耶稣曰、我诚语汝、人非由水与圣神而生、不能入上帝国、</p>
<p>6由肉而生者、肉也、由神而生者、神也、</p>
<p>7我语尔必更生、勿以为奇、</p>
<p>8夫风任意而吹、尔闻其声、不知其何来何往、凡由圣神生者、亦若是、</p>
<p>9尼哥底母曰、安有此乎、</p>
<p>10耶稣曰、尔为以色列之师、犹未知此乎、</p>
<p>11我诚语汝、我侪言所知、证所见、而尔曹不受我证焉、</p>
<p>12我言属地者、尔尚弗信、若言属天者、尔讵信乎、</p>
<p>13从未有升天者、惟自天而降、即在天之人子耳、</p>
<p>14摩西举蛇于野、人子亦必如是见举、</p>
<p>15致凡信之者、于彼而有永生、○</p>
<p>16盖上帝爱世、至赐其独生子、俾凡信之者、免沦亡而有永生、</p>
<p>17因上帝遣子入世、非以鞫世、乃令由之获救、</p>
<p>18信之者不受鞫、不信者已鞫矣、以其未信上帝独生子之名也、</p>
<p>19是鞫也、因光临世、而人爱暗愈于光、以其行恶也、</p>
<p>20盖凡为恶者、恶光、而不就之、恐其所行见责、</p>
<p>21惟行真理者就光、以彰其行乃遵上帝而行焉、○</p>
<p>22厥后、耶稣与其徒至犹太地、居而施洗、</p>
<p>23约翰亦施洗于近撒冷之哀嫩、以其地多水也、众至而受洗焉、</p>
<p>24盖约翰尚未下狱也、</p>
<p>25其徒与一犹太人辩洁礼、</p>
<p>26遂诣约翰曰、夫子、昔偕尔于约但外、尔所证者、今施洗、而人皆就之、</p>
<p>27约翰曰、非由天授、人则无所能受、</p>
<p>28尔曹证之、我曾言我非基督、乃奉遣于其前耳、</p>
<p>29娶新妇者、新郎也、新郎之友立而听之、闻其声则喜甚、故我此喜满盈矣、</p>
<p>30彼必兴、我必衰、</p>
<p>31自上来者在万有上、自地者属地、所言者亦属地、自天来者在万有上、</p>
<p>32其所证者、乃其所见所闻、而无人受其证、</p>
<p>33受其证者、如已钤印、证上帝为真矣、</p>
<p>34上帝所遣者、言上帝之言、盖上帝赐圣神无限量也、</p>
<p>35父爱子、以万有付其手、</p>
<p>36信子者有永生、不顺子者弗得生、上帝之怒止其上矣、</p>

</div>
</body>
</html>
