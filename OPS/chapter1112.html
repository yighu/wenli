<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第九章</title>
</head>
<body>
<div>
<h3>第九章</h3>
<p>1我宗基督、言真无诳、我是非之良、感于圣神、同为之证、</p>
<p>2我有大忧、痛心不已、</p>
<p>3为我兄弟骨肉之亲、即见绝于基督、亦所愿也、</p>
<p>4彼固以色列人、得为上帝子、有荣耀、诸约、律例、礼仪、及应许、</p>
<p>5列祖其祖也、依形躯言、基督由之而出、即在万有之上、永世当颂之上帝、阿们、</p>
<p>6非谓上帝之言废也、盖出于以色列者、非尽以色列人、</p>
<p>7亦非因其为亚伯拉罕之裔、遂尽为子、经云、由于以撒者、乃谓为尔裔也、</p>
<p>8是则形躯之子、非上帝子、惟应许之子称为裔也、</p>
<p>9其所许之言云、届期我必至、撒拉将生子、</p>
<p>10不第此也、利百加由我祖以撒而妊、</p>
<p>11二子未生、善恶未形、俾上帝选人之旨不移、非由乎行、乃由乎召之者、</p>
<p>12遂谕利百加曰、长子必事幼子、</p>
<p>13如经云、我爱雅各、而恶以扫、○</p>
<p>14然则将何言耶、上帝有不义乎、非也、</p>
<p>15盖谕摩西云、我所欲矜恤者矜恤之、欲怜悯者怜悯之、</p>
<p>16是则非由志意、非由驰驱、乃由矜恤之上帝也、</p>
<p>17盖经谕法老云、我之兴尔、特彰我能于尔、扬我名于天下、</p>
<p>18是上帝随所欲矜恤之、亦随所欲刚愎之、○</p>
<p>19如是、尔必语我云、上帝何为尚责人乎、孰既逆其旨乎、</p>
<p>20人乎、尔为谁、反诘上帝耶、受造之物、岂谓造之者云、尔何为若是造我乎、</p>
<p>21陶人岂无权于泥、由一团而造器、一为尊、一为卑乎、</p>
<p>22若上帝欲彰其怒、示其能、则以恒忍、包容可怒之器、备以毁败者、</p>
<p>23且欲其丰富之荣、示于矜恤之器、备以获荣者、</p>
<p>24即我侪蒙召之人、不第自犹太、亦自异邦、如是、尚何言哉、</p>
<p>25何西阿书载上帝言云、我将称非我民者为我民、非蒙爱者为蒙爱、</p>
<p>26昔于某地语人曰、尔非我民、将于斯地、称为维生上帝子、</p>
<p>27以赛亚指以色列呼曰、以色列众子、其数虽如海沙、而得救者其遗余耳、</p>
<p>28盖主将践其言于世、且果决而成之、</p>
<p>29如以赛亚曾言、若万军之主、未留余种于我、则我侪必如所多玛、犹蛾摩拉矣、○</p>
<p>30然则将何言耶、异邦人未趋义而得义、即由信之义也、</p>
<p>31惟以色列人趋律之义而不及、</p>
<p>32此何故耶、曰、不由于信、而由于行、乃蹶于踬人之石、</p>
<p>33如经云、我以踬人之石、碍人之磐、置于锡安、信之者、必不启羞也、</p>

</div>
</body>
</html>
