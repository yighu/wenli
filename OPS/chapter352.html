<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第一章</title>
</head>
<body>
<div>
<h3>第一章</h3>
<p>1扫罗没后、大卫戮亚玛力人而归、居洗革拉二日、</p>
<p>2越至三日、有人自扫罗营来、其衣扯裂、其首蒙尘、诣大卫、伏地而拜、</p>
<p>3大卫曰、尔奚自、曰、自以色列营、逃遁而至、</p>
<p>4大卫曰、其事若何、请以告我、曰、民自陈而遁、仆毙者众、扫罗及其子约拿单亦死、</p>
<p>5大卫问来告之少者曰、扫罗及其子约拿单死、尔安知之、</p>
<p>6少者曰、吾偶于基利波山、见扫罗倚其枪、车骑追袭甚急、</p>
<p>7彼回顾见我、则呼我、我曰、我在此、</p>
<p>8曰、尔为谁、曰、亚玛力人也、</p>
<p>9曰、请立我侧而杀我、因我昏眩、而命犹存、</p>
<p>10吾知彼既倾覆、不能生活、遂立其侧而杀之、取其首上之冕、臂上之钏、携诣吾主、</p>
<p>11大卫遂裂己衣、从者亦然、</p>
<p>12为扫罗及其子约拿单、与耶和华之民、以色列家、哀悼哭泣、禁食至暮、以其陨于刃也、</p>
<p>13大卫谓来告之少者曰、汝籍何处、曰、我乃亚玛力旅人之子也、</p>
<p>14大卫曰、尔伸手杀耶和华之受膏者、何不惧乎、</p>
<p>15大卫召一少者曰、前攻之、遂击毙之、</p>
<p>16大卫曰、尔血归于尔首、尔口自证杀耶和华之受膏者、○</p>
<p>17大卫为扫罗及其子约拿单、作哀歌而悼之、</p>
<p>18其歌名曰弓歌、命教犹大人、载于雅煞珥纪、</p>
<p>19歌曰、以色列欤、尔之荣光灭于崇邱、英武者其亡乎、</p>
<p>20毋告于迦特、毋播于亚实基伦衢、恐非利士女欢欣、未受割者之女奏凯、</p>
<p>21基利波山欤、愿尔不霑雨露、无田可产祭品、盖英武者之干见污于彼、扫罗之干、如未受膏者之干然、</p>
<p>22饮见杀者之血、剖英武者之脂、约拿单之弓不却退、扫罗之剑不徒返、</p>
<p>23扫罗及约拿单、生时相爱相悦、没时亦弗相离、二人疾于鹰、强于狮、</p>
<p>24以色列女欤、尔其为扫罗哀哭、彼曾慨然衣尔以绛衣、加金饰于尔服、</p>
<p>25英武者其陨于陈乎、约拿单见杀于尔之崇邱、</p>
<p>26吾兄约拿单欤、我为尔悲伤、我悦尔殊甚、尔爱我之情奇异、深于爱妇女之情、</p>
<p>27英武者其陨乎、战具其亡乎、</p>

</div>
</body>
</html>
