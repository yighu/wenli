<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十六章</title>
</head>
<body>
<div>
<h3>第二十六章</h3>
<p>1犹大王约西亚子约雅敬即位之初、有言自耶和华出曰、</p>
<p>2耶和华云、尔其立于耶和华室院、以我命尔之言、告犹大诸邑、凡入耶和华室而崇拜者、勿减一词、</p>
<p>3彼或听从、各转离其恶途、俾我回意、不以我因其恶、所欲施行之灾降之、</p>
<p>4尔其告之曰、耶和华云、如尔不听我、不遵我所示尔之法律、</p>
<p>5不从我仆诸先知之言、即我夙兴而遣者、尔不听之、</p>
<p>6我必使此室如示罗、使此邑为天下诸国所诅、</p>
<p>7耶利米于耶和华室言此、祭司先知庶民悉闻之、</p>
<p>8耶利米以耶和华所命、告众既竟、祭司先知庶民执之曰、尔必死、</p>
<p>9尔奚托耶和华名预言曰、此室必如示罗、此邑荒芜、无人居处哉、</p>
<p>10众乃集于耶利米前、在耶和华室、○</p>
<p>11犹大牧伯闻此、则自王宫上耶和华室、坐于新门之场、</p>
<p>12祭司先知谓牧伯庶民曰、斯人当死、彼对此邑之预言、尔曹亲耳闻之、</p>
<p>13耶利米谓牧伯庶民曰、我指斯室斯邑所言、尔所闻者、乃耶和华遣我预言之也、</p>
<p>14今当正尔途、端尔行、从尔上帝耶和华之言、耶和华则必回意、不降所言之灾、</p>
<p>15若我、今在尔手、依尔所视为善为正者以待我、</p>
<p>16惟当深知、若致我于死、则必使无辜之血、归于尔身、与斯邑、及其居民、盖耶和华诚遣我、以此诸言告尔、俾尔闻之、</p>
<p>17牧伯庶民谓祭司先知曰、斯人不当死、彼托我上帝耶和华名、言于我也、</p>
<p>18国中长老数人、起而告会众曰、当犹大王希西家时、摩利沙人弥迦预言、告犹大众曰、万军之耶和华云、锡安必被耕、有若田畴、耶路撒冷为墟、圣室之山、犹林中之崇邱、</p>
<p>19犹大王希西家、及犹大众、岂致之于死乎、王非寅畏耶和华、而求其恩、致耶和华回意、不降所言之灾乎、今我行此、乃自害己命耳、</p>
<p>20又有基列耶琳人、示玛雅子乌利亚、托耶和华名、对此邑此地预言、其词悉同于耶利米、</p>
<p>21约雅敬王暨武士牧伯闻其言、王欲杀之、乌利亚闻之、则惧、逃往埃及、</p>
<p>22约雅敬王遣亚革波子以利拿单、及从者数人诣埃及、</p>
<p>23曳乌利亚出埃及、携至约雅敬王、王杀之以刃、掷其尸于平民之墓、</p>
<p>24惟沙番子亚希甘护佑耶利米、免付于庶民手、致之于死、</p>

</div>
</body>
</html>
