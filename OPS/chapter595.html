<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三十三篇</title>
</head>
<body>
<div>
<h3>第三十三篇</h3>
<p>1尔义人欤、当缘耶和华而悦怿、正直者之颂赞、乃合宜兮、</p>
<p>2当鼓琴称谢耶和华、以十弦瑟歌颂之兮、</p>
<p>3讴新歌以颂之、鼓琴精巧、其声清越兮、</p>
<p>4盖耶和华之言正直、行皆信实兮、</p>
<p>5耶和华以公义为乐、慈惠遍满于大地兮、</p>
<p>6诸天藉耶和华言而造、万象由其嘘气而成兮、</p>
<p>7彼汇海水如垒、贮渊泉于库兮、</p>
<p>8全地当寅畏耶和华、亿兆敬惧之兮、</p>
<p>9因彼言之斯有、命之斯立兮、</p>
<p>10耶和华败列邦之谋、废诸民之志兮、</p>
<p>11惟耶和华之谋永立、其志历世弗替兮、</p>
<p>12以耶和华为上帝者、其国福矣、被彼选为己业、斯民福矣、</p>
<p>13耶和华自天鉴观、尽睹世人兮、</p>
<p>14自其居所而观、遍覧地上居民兮、</p>
<p>15彼造众心、鉴察其行兮、</p>
<p>16未有君王、因兵多而得救、未有勇士、因力大而获拯兮、</p>
<p>17赖马获援、乃属徒然、其力虽大、不能救人兮、</p>
<p>18敬畏耶和华、企望其慈惠者、彼垂顾之兮、</p>
<p>19救其魂于死亡、保其生于饥馑兮、</p>
<p>20我魂企望耶和华、彼为我助我盾兮、</p>
<p>21我心于彼而乐、素赖其圣名兮、</p>
<p>22耶和华欤、愿施慈惠、以副我望兮、</p>

</div>
</body>
</html>
