<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十章</title>
</head>
<body>
<div>
<h3>第十章</h3>
<p>1我望见基路伯上、穹苍之中、有形若座、色若碧玉、</p>
<p>2主告衣枲衣者曰、尔入基路伯下、旋轮之间、自基路伯间、两手盈以炽炭、散之于邑、彼则入焉、我目睹之、</p>
<p>3入时、基路伯立于室右、云充内院、</p>
<p>4耶和华之荣光、自基路伯而升、止于室门之阈、云盈于室、耶和华荣耀之光辉、亦盈于院、</p>
<p>5基路伯展翼之声、闻于外院、如全能上帝言时之声、</p>
<p>6主命衣枲衣者曰、自基路伯旋轮之间取火、遂入、立于轮侧、</p>
<p>7一基路伯伸手、自基路伯间取火、付于衣枲衣者之手、彼则取之而出、</p>
<p>8基路伯翼下、显有人手之状、</p>
<p>9我望见基路伯侧有四轮、基路伯各有一轮、轮色若碧玉、</p>
<p>10四轮之式相同、仿佛轮中有轮、</p>
<p>11行时、四面皆可、不须回转、随首所向而往、直前不转、</p>
<p>12基路伯浑身、背、手、翼、轮、遍处有目、四轮皆然、</p>
<p>13我闻其轮称为旋轮、</p>
<p>14基路伯各有四面、一为基路伯面、二为人面、三为狮面、四为鹰面、</p>
<p>15诸基路伯上升、我在迦巴鲁河滨、所见之生物即此、</p>
<p>16基路伯行、轮亦在侧偕行、基路伯展翼、离地上升、轮亦不离其侧、</p>
<p>17彼止、此亦止、彼升、此亦升、盖生物之神在其轮中、</p>
<p>18其时耶和华之荣光、离室之阈、止于基路伯上、</p>
<p>19基路伯出时、展翼离地上升、轮在其侧、立于耶和华室之东门、以色列上帝之荣光、在于其上、我目睹之、</p>
<p>20昔在迦巴鲁河滨、以色列上帝之下、我所见之生物即此、我知其为基路伯、</p>
<p>21各有四面四翼、翼下有人手之状、</p>
<p>22其面之状、即我昔在迦巴鲁河滨、所见之状、其状与体无异、俱各直前而行、</p>

</div>
</body>
</html>
