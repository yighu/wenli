<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十二章</title>
</head>
<body>
<div>
<h3>第十二章</h3>
<p>1耶户七年、约阿施即位、在耶路撒冷为王、历四十年、其母名西比亚、别是巴人也、</p>
<p>2约阿施在祭司耶何耶大训诲之日、行耶和华所悦、</p>
<p>3惟崇邱未废、民仍献祭焚香于其上、○</p>
<p>4约阿施谓诸祭司曰、凡输入耶和华室、区别为圣之物、所值通用之金、或各人所估身价之金、或从心所愿、输于耶和华室之金、</p>
<p>5祭司各自相识之人受之、修葺殿宇破坏之处、</p>
<p>6至约阿施王二十三年、殿宇之破坏、祭司尚未修葺、</p>
<p>7故约阿施王召大祭司耶何耶大、与众祭司、谓之曰、殿宇破坏、胡不修葺、今而后、勿复受相识者之金、宜出此金、修葺殿宇之破坏、</p>
<p>8诸祭司应命、不复受金于民、亦不修葺殿宇、</p>
<p>9惟祭司耶何耶大取一匮、凿孔于盖、置诸坛侧、在入耶和华室之右、凡输耶和华室之金、守门之祭司咸纳于其中、</p>
<p>10匮中金多、则王之缮写与祭司长至、将耶和华室所得之金、核而封之、</p>
<p>11以所权之金、付于督耶和华室之工作者、转予建造之木工及匠役、</p>
<p>12又予瓦工石工、复购材木、及凿成之石、以修葺耶和华室之破坏、并为一切修室之用、</p>
<p>13惟所输耶和华室之金、不以制耶和华室中之银杯剪盂角、及诸金银器皿、</p>
<p>14乃以予督工者、修葺耶和华室、</p>
<p>15以金付于督理、转予工匠、不与核算其数、因其行事诚实也、</p>
<p>16惟补过祭与赎罪祭之金、不入耶和华室、俱归祭司、○</p>
<p>17时、亚兰王哈薛、上攻迦特取之、遂定志上耶路撒冷、</p>
<p>18犹大王约阿施、以其祖父犹大王约沙法、约兰、亚哈谢、所区别之物、与己所献为圣之物、及耶和华室与王宫府库、所有之金、悉馈亚兰王哈薛、哈薛乃去耶路撒冷、</p>
<p>19约阿施其余事迹、凡其所行、俱载于犹大列王纪、</p>
<p>20约阿施之臣叛、弑之于近悉罗之米罗宫、</p>
<p>21弑王之臣、乃示米押子约撒甲、朔默子约萨拔、王与列祖同葬于大卫城、子亚玛谢嗣位、</p>

</div>
</body>
</html>
