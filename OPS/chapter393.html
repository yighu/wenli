<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十八章</title>
</head>
<body>
<div>
<h3>第十八章</h3>
<p>1历时既久、越至三年、耶和华谕以利亚曰、往见亚哈、我将降雨于地、</p>
<p>2以利亚遂往、见于亚哈、时、撒玛利亚饥甚、</p>
<p>3亚哈召家宰俄巴底、俄巴底深寅畏耶和华、</p>
<p>4昔耶洗别灭耶和华诸先知、俄巴底匿先知百人于穴、每穴五十人、以饼与水供之、</p>
<p>5亚哈谓俄巴底曰、遍巡斯土、至诸水泉溪涧、或得刍荛、以救骡马、免丧群畜、</p>
<p>6于是分地巡行、亚哈与俄巴底、各往一途、</p>
<p>7俄巴底行于途间、以利亚遇焉、俄巴底识之、则俯伏曰、尔为我主以利亚欤、</p>
<p>8曰、是也、往告尔主云、以利亚在此、</p>
<p>9曰、我干何罪、致尔付仆于亚哈手、以杀我乎、</p>
<p>10我指尔之上帝、维生之耶和华而誓、无一邦一族、我主不遣人索尔、若云不在者、则令是邦是族誓曰、未遇尔也、</p>
<p>11今尔云、往告尔主曰、以利亚在此、</p>
<p>12我离尔而往、耶和华之神、将携尔至我所不知之地、我往告亚哈、彼索尔不得、则必杀我、然尔仆自幼寅畏耶和华、</p>
<p>13昔耶洗别杀耶和华先知时、我匿先知百人于穴、每穴五十人、以饼与水供之、我之所为、无人告我主乎、</p>
<p>14今尔云往告尔主曰、以利亚在此、彼必杀我、</p>
<p>15以利亚曰、我指所事万军之主、维生之耶和华而誓、今日我必见于彼、</p>
<p>16俄巴底乃往迓亚哈而告之、亚哈遂往迓以利亚、</p>
<p>17见之则曰、困苦以色列者、乃尔乎、</p>
<p>18对曰、困苦以色列者、非我也、乃尔及尔父家、缘尔离弃耶和华之诫命、从诸巴力、</p>
<p>19今当遣人集以色列众、与巴力之先知四百五十人、及木偶之先知四百人、食于耶洗别之席者、至迦密山见我、</p>
<p>20亚哈遂遣人诣以色列众、集诸先知、至迦密山、</p>
<p>21以利亚前谓民众曰、尔持两端、踌躇莫决、将至何时、如以耶和华为上帝、则从之、如以巴力为上帝、则从彼、民不答一词、</p>
<p>22以利亚谓民曰、耶和华之先知、仅遗我一人耳、巴力之先知、则有四百五十人、</p>
<p>23当以二牡牛与我侪、彼简其一而脔之、置于柴、惟不纵火、我亦备一、置于柴、亦不纵火、</p>
<p>24尔吁尔神之名、我则吁耶和华之名、以火俞允者、则为上帝、民咸曰、所言善也、</p>
<p>25以利亚谓巴力之先知曰、尔曹众多、先简一牛备之、而吁尔神之名、惟不纵火、</p>
<p>26乃取所予之牛备之、自朝至午、吁巴力之名曰、巴力欤、其听我、然无声响、无应者、彼则踊于坛之四周、</p>
<p>27亭午、以利亚戏之曰、大声而呼、彼乃神、或默想、或暂出、或远行、或假寐、必使之醒、</p>
<p>28遂大声而呼、以刃与戟自刺、迨及血流、循其常例、</p>
<p>29自午后至献素祭时、托神而言、仍无声响、无应者、无顾者、</p>
<p>30以利亚谓众曰、其来就我、民咸就之、以利亚修葺耶和华倾圮之坛、</p>
<p>31昔耶和华谕雅各曰、尔名以色列、以利亚循雅各裔支派之数、取石十二、</p>
<p>32奉耶和华之名筑坛、四周作沟、可容谷种二细亚、</p>
<p>33列柴、脔牛置于柴上、曰、以水充四瓮、倾于燔祭及柴、</p>
<p>34又曰、再行之、则行之再、复曰、三行之、则行之三、</p>
<p>35水流于坛之四周、以充其沟、</p>
<p>36献素祭时、先知以利亚前曰、亚伯拉罕以撒以色列之上帝、耶和华欤、愿尔今日显示、尔在以色列中为上帝、我为尔仆、凡我所为、悉遵尔命、</p>
<p>37耶和华欤、尚其听我、尚其听我、使斯民皆知、尔耶和华乃上帝、尔使其心翻然而转、</p>
<p>38耶和华之火遂降、焚其燔祭、以及其柴、其石、其尘土、亦涸沟中之水、</p>
<p>39民众见此、则俯伏曰、耶和华乃上帝、耶和华乃上帝、</p>
<p>40以利亚谓众曰、执巴力之先知、毋使一人逸、遂执之、以利亚曳至基顺溪、杀之于彼、○</p>
<p>41以利亚谓亚哈曰、上而饮食、盖有霖雨之声也、</p>
<p>42亚哈乃往饮食、以利亚陟迦密巅、屈身在地、面伏膝间、</p>
<p>43谓其仆曰、上而望海、则上而望、曰、无所见也、曰、再往、历至七次、</p>
<p>44迨及七次、则曰、有云自海而起、小若人掌、曰、上告亚哈云、备车而下、免为雨阻、</p>
<p>45顷之、风云骤起、黑遍穹苍、沛然下雨、亚哈乘车、往耶斯列、</p>
<p>46耶和华加手于以利亚、遂束腰、趋于亚哈前、至耶斯列邑门、</p>

</div>
</body>
</html>
