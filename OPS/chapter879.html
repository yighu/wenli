<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三章</title>
</head>
<body>
<div>
<h3>第三章</h3>
<p>1彼谕我曰、人子欤、尔所获者食之、当食此卷、往语以色列家、</p>
<p>2我乃启口、彼使我食其卷、</p>
<p>3又谕我曰、人子欤、我所赐尔之卷、尔当以之果腹充肠、我则食之、口中味甘若蜜、</p>
<p>4又曰、人子欤、往诣以色列家、以我言告之、</p>
<p>5尔之奉遣、非诣方言殊异、其语难明之民、惟诣以色列家、</p>
<p>6非诣方言殊异、其语难明之列国、其言尔所不识、我若遣尔诣之、彼必愿听、</p>
<p>7惟以色列家、颡坚心顽、必不听尔、以其不听我也、</p>
<p>8我坚尔面、抵彼之面、我坚尔颡、抵彼之颡、</p>
<p>9我使尔颡如石、坚于火石、彼虽悖逆之家、勿畏之、勿惧其貌、</p>
<p>10又曰、人子欤、凡我谕尔之言、必耳闻而心受之、</p>
<p>11往诣尔同族之俘囚、告之曰、主耶和华如此言、无论其听与否、○</p>
<p>12神乃举我上升、闻我后有震轰之声、曰、耶和华之荣光、由于其所、当颂美焉、</p>
<p>13我所闻者、乃生物交相比接之翼、与其旁之轮、震轰之声也、</p>
<p>14神举我、携我而往、我意恻怛、中心激烈、大受耶和华之感、</p>
<p>15我至迦巴鲁河滨提勒亚毕、俘囚之居所、忧郁不胜、同处七日、○</p>
<p>16越七日、耶和华谕我曰、</p>
<p>17人子欤、我立尔为以色列家戍卒、宜听我口所言、代我戒之、</p>
<p>18我谓恶人曰、尔必死、如尔不警之、不以言戒之、使彼转离其恶途、以救其生命、则彼恶人必死于其罪、我必索其血于尔手、</p>
<p>19如尔警恶人、而彼不改其恶行、不离其恶途、则彼必死于其罪、惟尔得救己命、</p>
<p>20如义人背义行恶、我置窒碍于其前、彼必死亡、尔不警之、彼死于罪、所行之义、不复见忆、我必索其血于尔手、</p>
<p>21如尔警义人、使不犯罪、而彼诚不犯罪、彼则生存、尔亦得救己命、○</p>
<p>22耶和华感我、谕我曰、起、往入平原、我于彼与尔言、</p>
<p>23我乃起往平原、见耶和华之荣光、如在迦巴鲁河滨所见、我则面伏于地、</p>
<p>24灵乃入我、使我足立、与我言曰、尔往自闭于室、</p>
<p>25人子欤、彼必以绳系尔、不得出户、在于其中、</p>
<p>26我将使尔舌黏于腭、喑哑不能责之、彼乃悖逆之家、</p>
<p>27惟我谕尔时、必启尔口、尔则告之曰、主耶和华云、听者任之、不听者亦任之、彼乃悖逆之家也、</p>

</div>
</body>
</html>
