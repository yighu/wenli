<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第一章</title>
</head>
<body>
<div>
<h3>第一章</h3>
<p>1乌斯地有名约伯者、为人纯全端正、寅畏上帝、离弃诸恶、</p>
<p>2生子七、女三、</p>
<p>3其产有羊七千、驼三千、牛五百耦、牝驴五百、仆从众多、在东方、斯人为至大、</p>
<p>4厥子各于所定之日、设筵于室、邀其姊妹三人共食、</p>
<p>5宴日既过、约伯召而洁之、晨兴、按其人数、为之献燔祭、盖曰、恐我子干罪、心违上帝、约伯所为恒若此、○</p>
<p>6一日、上帝众子诣耶和华前、撒但亦与焉、</p>
<p>7耶和华谓撒但曰、尔奚自、对曰、遍历尘寰、往来其间而返、</p>
<p>8耶和华曰、我仆约伯、尔留意乎、彼纯全端正、寅畏上帝、离弃诸恶、世无其匹、</p>
<p>9对曰、约伯寅畏上帝、岂无所为乎、</p>
<p>10尔岂非藩围其身家、及凡所有乎、锡嘏其手所为、其产增益于地、</p>
<p>11今且伸手击其所有、必面违尔、</p>
<p>12耶和华曰、凡彼所有、悉付尔手、惟勿加手于其身、撒但乃退、○</p>
<p>13一日、约伯子女宴于兄室、</p>
<p>14使者来告约伯曰、牛耕于田、驴啮刍于侧、</p>
<p>15示巴人猝至、掠之、以刃杀仆、惟我独逃、以告、</p>
<p>16言时、又一人至曰、上帝之火、自天而降、焚羊及仆、惟我独逃、以告、</p>
<p>17言时、又一人至曰、迦勒底人、分为三队猝至、掠驼、以刃杀仆、惟我独逃、以告、</p>
<p>18言时、又一人至曰、尔子女宴于兄室、</p>
<p>19大风自野至、击室四隅、室倾、少者被压而死、惟我独逃、以告、</p>
<p>20约伯遂起、裂衣薙首、伏地而拜、</p>
<p>21曰、我裸而出母胎、亦裸而归、耶和华与之、耶和华取之、耶和华之名、宜颂美也、</p>
<p>22约伯于此诸事、不干罪、不非上帝、</p>

</div>
</body>
</html>
