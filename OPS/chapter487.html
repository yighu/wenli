<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三十六章</title>
</head>
<body>
<div>
<h3>第三十六章</h3>
<p>1国民立约西亚子约哈斯、为王于耶路撒冷、以继其父、</p>
<p>2约哈斯即位时、年二十有三、在耶路撒冷为王、仅历三月、</p>
<p>3埃及王废之、又罚其国、银百他连得、金一他连得、</p>
<p>4立其兄以利雅敬、为犹大及耶路撒冷王、易其名曰约雅敬、埃及王尼哥携其弟约哈斯至埃及、○</p>
<p>5约雅敬即位时、年二十有五、在耶路撒冷为王、历十一年、行其上帝耶和华所恶、</p>
<p>6巴比伦王尼布甲尼撒上而攻之、系之以链、携至巴比伦、</p>
<p>7尼布甲尼撒亦取耶和华室之器皿、携至巴比伦、置于己宫、</p>
<p>8约雅敬其余事迹、与其可憎之行、及其不正、俱载于以色列犹大列王纪、子约雅斤嗣位、○</p>
<p>9约雅斤即位时、年八岁、在耶路撒冷为王、历三月有十日、行耶和华所恶、</p>
<p>10岁首尼布甲尼撒遣人携约雅斤、及耶和华室之珍器、至巴比伦、立约雅斤叔西底家、为犹大及耶路撒冷王、○</p>
<p>11西底家即位时、年二十有一、在耶路撒冷为王、历十一年、</p>
<p>12行耶和华所恶、先知耶利米以耶和华言谕之、彼不自卑、</p>
<p>13尼布甲尼撒使其指上帝而誓、彼仍背叛、强其项、刚厥心、不归服以色列之上帝耶和华、</p>
<p>14且诸祭司长与民众、大干罪戾、从异邦可憎之事、污耶和华在耶路撒冷区别为圣之室、</p>
<p>15其列祖之上帝耶和华、矜恤其民、与其居所、夙兴遣使以戒之、</p>
<p>16惟彼讪笑上帝之使、藐视其言、讥其先知、致耶和华之怒及于其民、无可救治、</p>
<p>17故上帝使迦勒底王来攻之、以刃戮其丁壮于其圣室、不恤幼男少女、老人白叟、俱付其手、</p>
<p>18上帝室中大小器皿、以及宝物、并王与牧伯之宝物、悉携至巴比伦、</p>
<p>19且焚上帝室、毁耶路撒冷城垣、爇其宫室、坏其珍器、</p>
<p>20凡脱于刃者、皆虏至巴比伦、为己与子孙之奴婢、迨及波斯国兴、</p>
<p>21应耶和华藉耶利米口所言、斯土享其安息、盖地荒芜、得其安息、盈七十年、○</p>
<p>22波斯国古列元年、耶和华使藉耶利米口所言得应、感波斯王古列之心、宣告通国、且书之曰、</p>
<p>23波斯王古列云、天上上帝耶和华、以天下万国赐我、命我在犹大之耶路撒冷、为之建室、尔中凡为其民者可上、愿其上帝耶和华偕之、</p>

</div>
</body>
</html>
