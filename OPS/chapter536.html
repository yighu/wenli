<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十六章</title>
</head>
<body>
<div>
<h3>第十六章</h3>
<p>1约伯曰、</p>
<p>2如斯之言、我闻之屡矣、尔之慰藉、反增苦恼、</p>
<p>3虚诞之词、有终极乎、尔之应对、何所激耶、</p>
<p>4我亦能言尔所言、假使尔心处于我心之境、我亦能辑词责尔、向尔摇首、</p>
<p>5然我必以口坚尔志、以舌解尔忧、</p>
<p>6我虽言之、我忧不解、我若不言、我忧其离我乎、</p>
<p>7上帝使我困惫、俾我亲朋离逖、</p>
<p>8尔拘执我、以惩我罪、憔顇之状、面证我过、</p>
<p>9以怒破裂我、窘迫我、向我切齿、我敌拭目视我、</p>
<p>10彼众向我张吻、批颊辱我、集会攻我、</p>
<p>11上帝付我于不虔之辈、投我于恶人之手、</p>
<p>12我素平康、彼乃折我、执我之颈、掷而碎我、以我为的、</p>
<p>13彼之射者环我、剖我肾、不施矜恤、沥我胆于地、</p>
<p>14屡加毁坏、有若勇士、趋而攻我、</p>
<p>15我缝麻布于我肤、污我角于尘埃、</p>
<p>16我面因泣而赤、目蒙阴翳、</p>
<p>17然我手无虐、我祷维洁、</p>
<p>18地欤、勿掩我血、勿止我吁、</p>
<p>19今我在天有为证者、在上有作保者、</p>
<p>20友朋姗笑、我目对上帝而流涕、</p>
<p>21愿上帝为人辨冤于其前、并在人之邻里中、</p>
<p>22盖阅数载、我必行不返之途矣、</p>

</div>
</body>
</html>
