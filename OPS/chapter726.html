<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十四章</title>
</head>
<body>
<div>
<h3>第二十四章</h3>
<p>1勿妒恶者、勿欲与偕、</p>
<p>2盖彼心习强暴、口言残害、</p>
<p>3家室由智慧建造、因明哲坚立、</p>
<p>4其室充以货财、皆宝贵可悦、由知识而致、</p>
<p>5哲人有力、智者增权、</p>
<p>6战事起、恃智谋、议士多、能获胜、</p>
<p>7智慧极高、蠢者莫及、故在邑门、不启其口、</p>
<p>8谋恶者、必称为奸人、</p>
<p>9愚妄之念皆为罪、侮慢之人众所憎、</p>
<p>10临难而委靡、尔力乃微弱、</p>
<p>11被曳至死地者、尔其援之、将见杀者、勿弗救之、</p>
<p>12尔若曰、此非我所知、而权衡人心者、岂不度之、保佑尔命者、岂不知之、岂不依人所行而报之、</p>
<p>13我子、尔当食蜜、以其美也、食蜂房之滴沥、其味甘也、</p>
<p>14尔心之于智慧、亦当视为若是、如尔得之、必有赏赉、不至绝望、</p>
<p>15恶人欤、勿伏攻义人之家、勿毁其憩所、</p>
<p>16盖义者七蹶而复兴、恶者遇祸而倾覆、</p>
<p>17尔敌颠仆勿欣喜、倾覆勿心欢、</p>
<p>18恐耶和华见之不悦、而迁怒焉、</p>
<p>19勿缘为非者而烦扰、勿于作恶者生嫉妒、</p>
<p>20盖为非者不获赏赉、作恶者其灯必熄、</p>
<p>21我子、宜敬畏耶和华与王、好更张者、勿与之交、</p>
<p>22其灾害之起、必突至、其年寿之绝、孰得知、○</p>
<p>23列于左者、亦系哲言、听讼徇情、乃为不善、</p>
<p>24谓恶者曰、尔乃义人、必为庶民所诅、列邦所恶、</p>
<p>25斥责恶人、必得喜乐、厚福临之、</p>
<p>26应对适宜者、如与人接吻、</p>
<p>27经营于外、操作于田、然后建室、</p>
<p>28勿无故作证以陷邻、勿启口以欺人、</p>
<p>29勿谓人若何待我、我亦若何待人、必如其所行而报之、</p>
<p>30怠惰者之田、无知者之葡萄园、我过之焉、</p>
<p>31荆棘满地、蒺藜蔓延、石垣倾圮、</p>
<p>32我见之而深思、我观之而得训、</p>
<p>33再寝片时、又睡片时、叉手偃卧片时、</p>
<p>34则尔贫穷之来如盗贼、匮乏之至如兵士、</p>

</div>
</body>
</html>
