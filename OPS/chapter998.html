<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十二章</title>
</head>
<body>
<div>
<h3>第十二章</h3>
<p>1维时、耶稣于安息日经行田间、其徒饥、摘穗而食、</p>
<p>2法利赛人见之、曰、尔徒所为、在安息日非宜也、</p>
<p>3耶稣曰、尔未读大卫及从者、饥时所为乎、</p>
<p>4入上帝室、食陈设之饼、此饼非彼及从者可食、惟祭司可耳、</p>
<p>5抑未读律所载、祭司在殿犯安息日而无罪乎、</p>
<p>6我语汝、在此有大于殿者、</p>
<p>7尔若知我欲矜恤、不欲祭祀之意、则不罪无辜者矣、</p>
<p>8盖人子为安息日之主也、○</p>
<p>9于是去彼、入会堂、</p>
<p>10见有枯一手者、或问曰、安息日施医宜乎、意欲讼之、</p>
<p>11耶稣曰、尔中孰有羊、安息日陷于坎、不援而出之乎、</p>
<p>12人之于羊、其贵何如耶、故安息日为善、宜也、</p>
<p>13遂语其人曰、伸尔手、伸之、即愈如他手、</p>
<p>14法利赛人出、谋何以杀之、</p>
<p>15耶稣知之、则去彼、人多从焉、病者悉医之、</p>
<p>16且戒之勿扬、</p>
<p>17应先知以赛亚所言云、</p>
<p>18试观我仆、乃所我选所爱、而心悦者、我将赋之以我神、彼将示异邦以义、</p>
<p>19彼不竞不喧、其声不闻于衢、</p>
<p>20已伤之苇不折、燃余之炷不灭、</p>
<p>21迨义获胜、异邦将仰赖其名矣、○</p>
<p>22时、有携患鬼之瞽而喑者来、耶稣医之、喑者言且见、</p>
<p>23众骇曰、此大卫之裔乎、</p>
<p>24法利赛人闻之曰、彼逐鬼、无非藉鬼王别西卜耳、</p>
<p>25耶稣知其意、曰、凡国自相分争、必墟、或邑或家自相分争、不立、</p>
<p>26若撒但逐撒但、是自相分争也、其国何以立哉、</p>
<p>27使我藉别西卜逐鬼、则尔子弟逐鬼谁藉乎、彼将议尔矣、</p>
<p>28若我藉上帝之神逐鬼、则上帝国临尔矣、</p>
<p>29何能入勇士之室、劫其器用、非先缚勇士、后劫其室乎、</p>
<p>30不与我偕者、即敌我、不与我敛者、即散也、</p>
<p>31故我语汝、凡罪恶亵渎、其人可赦、惟亵渎圣神者、不赦也、</p>
<p>32以言敌人子者、可赦、惟敌圣神者、今世来世不赦也、</p>
<p>33或以树善、其果亦善、树恶、其果亦恶、盖由果而识树矣、</p>
<p>34蝮类乎、尔既恶、言何能善、盖充诸心者、出诸口也、</p>
<p>35善人由内蕴之善、而发其善、恶人由内蕴之恶、而发其恶、</p>
<p>36我语汝、人所出之虚言、当鞫日、莫不供之、</p>
<p>37盖以尔言义尔、亦以尔言罪尔、○</p>
<p>38时、有士子法利赛人谓之曰、师乎、我欲观尔异兆、</p>
<p>39曰、奸恶之世而求异兆、先知约拿之兆而外、无以示之、</p>
<p>40如约拿三日三夜在鲸腹、人子亦将三日三夜在地中也、</p>
<p>41当鞫日、尼尼微人、将与斯世、同起而罪之、以其因约拿所宣而改悔、况在此有大于约拿者乎、</p>
<p>42当鞫日、南方女王、将与斯世同起而罪之、以其来自地极、听所罗门之哲言、况在此有大于所罗门者乎、</p>
<p>43邪鬼离人、游行旱地、求安不得、</p>
<p>44曰、我将归所出之室、至则见其阒寂、扫除修饰矣、</p>
<p>45遂往、又携七鬼恶于己者、入而居之、其人之后况、较前尤剧矣、此恶世亦必如是、○</p>
<p>46耶稣语众时、其母及兄弟立于外、欲与之言、</p>
<p>47或告之曰、汝母及兄弟立于外、欲与汝言、</p>
<p>48耶稣谓之曰、孰为我母我兄弟乎、</p>
<p>49遂指门徒曰、视我母及兄弟、</p>
<p>50凡遵我天父之旨者、即我兄弟姊妹及母也、</p>

</div>
</body>
</html>
