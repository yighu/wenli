<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第六章</title>
</head>
<body>
<div>
<h3>第六章</h3>
<p>1大利乌悦立方伯百二十人、分治全国、</p>
<p>2更立宰辅三人、但以理居其一、俾方伯述职于其前、免王受损、</p>
<p>3但以理心性佳妙、愈于其他宰辅、及诸方伯、王欲立之治理全国、</p>
<p>4宰辅方伯、索但以理政事之失以讼之、惟但以理忠诚、无错无谬、无隙可乘、</p>
<p>5其人相语曰、除但以理遵其上帝之法而外、我侪不得其隙以讼之、</p>
<p>6宰辅方伯咸集、诣王奏曰、愿大利乌王万岁、</p>
<p>7国之宰辅、督臣方伯、议士牧伯会议、请降诏谕、立一禁令、三旬之内、惟王是求、此外、凡求神与人者、必投之狮洞、</p>
<p>8请王立此禁令、签押其文、俾不得改、循玛代波斯人之例、不可更易、</p>
<p>9王乃签押、立此禁令、</p>
<p>10但以理知王签押此文、则归其家、其室之牖、启向耶路撒冷、屈膝而跪、日凡三次、祷告称谢其上帝、同于往日、</p>
<p>11彼众会集、见但以理祷告祈求于其上帝前、</p>
<p>12遂诣王、论其禁令曰、王欤、尔非签押禁令、三旬之内、惟王是求、此外、凡求神与人者、必投之狮洞乎、王曰、诚有其事、循玛代波斯人之例、不可更易、</p>
<p>13众对王曰、王欤、犹大俘囚中之但以理、不尊重尔、不遵尔所签押之禁令、每日祈祷三次、</p>
<p>14王闻此言、忧甚、决志救但以理、苦筹至于日没、</p>
<p>15彼众会集、诣王奏曰、王欤、当知玛代波斯人之例、凡王所立之禁令典章、不可更易、</p>
<p>16王乃出命、则携但以理至、投于狮洞、王谓但以理曰、尔所恒事之上帝必救尔、</p>
<p>17遂移石于洞口、王封以己玺、又钤以大臣之章、使处但以理之旨、不得更易、</p>
<p>18王乃返宫、终夜禁食、彻乐于其前、亦不成寐、</p>
<p>19翌日夙兴、急往狮洞、</p>
<p>20既近于洞、哀声呼但以理曰、维生上帝之仆但以理欤、尔恒事之上帝、能救尔脱于狮害乎、</p>
<p>21但以理对曰、愿王万岁、</p>
<p>22我之上帝遣其使箝狮口俾不伤我、以我于其前无罪、在王前亦未行不善也、</p>
<p>23王喜甚、命取但以理出洞、遂取之出、其身毫无所伤、因信赖其上帝也、</p>
<p>24王命既出、遂曳讼但以理之人、及其妻孥、投于狮洞、未至洞底、狮即攫之、尽碎其骨、○</p>
<p>25大利乌王诏天下诸民诸国、诸方言者曰、愿尔平康增益、</p>
<p>26我今降诏、谕我全国人民、当于但以理之上帝前、战栗畏惧、彼乃维生永存之上帝、其国永不见灭、其权至于终极、</p>
<p>27彼施拯救、在天在地、行神迹奇事、今救但以理脱于狮势、</p>
<p>28但以理于大利乌及波斯人古列在位时、俱得亨通、</p>

</div>
</body>
</html>
