<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第一章</title>
</head>
<body>
<div>
<h3>第一章</h3>
<p>1耶稣基督之仆保罗提摩太、书达腓立比属基督耶稣之诸圣徒、及诸监督执事、</p>
<p>2愿恩惠平康、由我父上帝、及主耶稣基督归尔、○</p>
<p>3我每怀念尔、则谢我上帝、</p>
<p>4为尔众祈时、恒欣然而求、</p>
<p>5缘尔自始迄今、共与福音、</p>
<p>6我深信肇善工于尔曹者、必成之、以迄耶稣基督之日、</p>
<p>7我如是念尔众、宜也、盖尔在我心、以尔于我缧绁中、及辩证福音之际、尔与我共与乎恩也、</p>
<p>8我体耶稣基督之心、恋慕尔众、上帝为之证、</p>
<p>9我所祈者、使尔之爱、于知识通达而愈充溢、</p>
<p>10致能验至善、纯粹无疵、迄于基督之日、</p>
<p>11由耶稣基督、充乎义之实、致荣与颂归于上帝、○</p>
<p>12兄弟乎、我欲尔知我所遭之事、适以广福音之传、</p>
<p>13致我缘基督而受之缧绁、遍扬于御营、以及各方、</p>
<p>14且使宗主之兄弟、多因我缧绁、益毅然宣上帝道而无惧、</p>
<p>15夫宣基督、有出于媢嫉纷争者、亦有出于善意者、</p>
<p>16此则出于爱、知我之立、乃为辩福音也、</p>
<p>17彼则出于树党、非诚也、欲增我缧绁之苦耳、</p>
<p>18然则何如乎、无论或伪或诚、基督是宣、我则乐之、且终乐之、</p>
<p>19盖我知此、由尔祈祷、及所赐耶稣基督之神、终必使我得救、</p>
<p>20依我之企望、一无所愧、而毅然如常、今无论生死、惟使基督丕显于我躬、</p>
<p>21盖我之生也、乃为基督、死亦有益、</p>
<p>22若生于形躯、成我功果、则不知当何择也、</p>
<p>23盖我迫于二者之间、欲离而与基督偕在、是为愈美、</p>
<p>24但居于形躯、为尔之故为尤要、</p>
<p>25既深信此、则知我必仍存、且与尔众同居、致尔进益而乐于道、</p>
<p>26俾尔缘基督耶稣而夸者、因我而溢、以我复与尔同在也、</p>
<p>27惟尔处世、须合乎基督之福音、使我或就尔、或离尔、得闻尔事、即尔坚立于一心一志、为福音之道而战、</p>
<p>28概毋为敌所惊、其表彰也、于彼则为败亡、于尔则为救济、乃由上帝也、</p>
<p>29盖因基督赐尔、不第信之、亦为之受苦、</p>
<p>30尔有战争、乃如昔所见于我、今所闻于我者也、</p>

</div>
</body>
</html>
