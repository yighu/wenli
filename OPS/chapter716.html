<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十四章</title>
</head>
<body>
<div>
<h3>第十四章</h3>
<p>1哲妇立家、愚妇手毁之、</p>
<p>2行正直者寅畏耶和华、行偏僻者蔑视之、</p>
<p>3愚者之口、具扑己骄之杖、智者之言、有保己身之能、</p>
<p>4家无牛、则槽净、物产饶、赖牛力、</p>
<p>5实证者决不言诳、妄证者吐其虚诞、</p>
<p>6侮慢者求智弗获、明哲者知识易得、</p>
<p>7愚人无智言、往见则知之、</p>
<p>8哲人之智、在识己道、蠢者之愚、在其自欺、</p>
<p>9愚者戏干罪戾、正人内寓和平、</p>
<p>10心之愁苦、惟己独知、心之喜乐、他人莫与、</p>
<p>11恶者之家必败、正人之幕必兴、</p>
<p>12有一道焉、人以为正、终为死亡之路、</p>
<p>13人于嬉笑而怀忧伤、喜乐终归抑郁、</p>
<p>14中心背道者、必饫其果实、行善者由己而快足、</p>
<p>15拙者尽信人言、哲人慎其步履、</p>
<p>16智者恐惧而远恶、蠢者骄矜以自恃、</p>
<p>17易怒者必妄为、谋恶者必见恶、</p>
<p>18拙者业于愚、哲人冠以智、</p>
<p>19恶人跽于善者之前、罪人伏于义者之门、</p>
<p>20穷乏者邻亦恶之、富厚者友朋众多、</p>
<p>21蔑邻者干罪、恤贫者有福、</p>
<p>22谋恶者、岂非入于歧路、谋善者、仁慈诚实加之、</p>
<p>23凡百勤劳皆获利、唇舌多言惟致贫、</p>
<p>24智者之才为其冕、蠢者之愚终为愚、</p>
<p>25实证者救人命、诳言者行诡诈、</p>
<p>26寅畏耶和华者、其望维坚、后裔必得避所、</p>
<p>27寅畏耶和华、乃生命之源、使人脱于死亡之网、</p>
<p>28民庶则王荣、民寡则君败、</p>
<p>29迟于发怒者、大有明哲、性躁者适呈愚蒙、</p>
<p>30心性和平、为身之生命、衷怀嫉妒、为骨之腐朽、</p>
<p>31虐贫穷、乃侮造之之主、恤贫乏、乃尊祟之、</p>
<p>32恶人遇难而见仆、义者临死而有托、</p>
<p>33达人之智寓于心、蠢者所怀形于外、</p>
<p>34公义兴国、罪恶辱民、</p>
<p>35用智之臣蒙王恩、贻羞之仆遭王怒、</p>

</div>
</body>
</html>
