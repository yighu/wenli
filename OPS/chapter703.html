<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第一章</title>
</head>
<body>
<div>
<h3>第一章</h3>
<p>1以色列王大卫子所罗门之箴言、</p>
<p>2使人知智与训、辨悉哲言、</p>
<p>3受诲于处事之明智、及厥公义正直、</p>
<p>4使庸人得聪睿、少者得知识与精明、</p>
<p>5智者闻之增其学、达者闻之正其趋、</p>
<p>6令人通晓箴言、喻言、与智者之言、及其隐语、○</p>
<p>7寅畏耶和华、乃智慧之肇始、惟愚者蔑视智慧与训迪、</p>
<p>8我子、当听尔父之训诲、毋弃尔母之法则、</p>
<p>9是为尔首之华冠、尔项之链索、</p>
<p>10我子、恶人诱尔、勿依从之、</p>
<p>11彼若曰、与我偕行、潜伏以流人血、无端隐伺无辜、</p>
<p>12生吞之如阴府、俾其壮健入墓、</p>
<p>13必获珍宝、掠物盈室、</p>
<p>14尔我同分、公共一囊、</p>
<p>15我子、行路勿与之偕、禁足勿履其径、</p>
<p>16其足趋而行恶、疾以流血、</p>
<p>17譬彼羽族、目睹网罗之设、犹不知戒、</p>
<p>18斯人乃潜伏以流己血、隐伺以害己生、</p>
<p>19凡嗜利者、其道如是、贪得之欲、必陨其命、○</p>
<p>20智慧大呼于街市、发声于通衢、</p>
<p>21呼于会集之首区、扬言于邑门与城内、</p>
<p>22曰、朴拙者好朴拙、侮慢者乐侮慢、愚蠢者恶知识、将至何时乎、</p>
<p>23我加斥责、尔当回转、我将以我神注尔、以我言示尔、</p>
<p>24我召尔、尔弗从、我伸手、莫之顾、</p>
<p>25我之规训、尔蔑视之、我之斥责、尔弗受之、</p>
<p>26尔遭患难、我必哂之、尔受恐惶、我必嗤之、</p>
<p>27尔之恐惶、如狂风之来、尔之患难、如飓风之至、罹忧伤、遇窘苦、</p>
<p>28斯时呼吁我、我弗应、切寻我、而弗得、</p>
<p>29因其憎恶知识、不喜寅畏耶和华、</p>
<p>30不受我之规训、轻忽我之斥责、</p>
<p>31故必依其所行、而食其果、循其所谋、而餍其欲、</p>
<p>32朴拙者戮于却退、愚蠢者灭于安逸、</p>
<p>33惟听我者、必宴然居处、得享宁静、不畏遭祸、</p>

</div>
</body>
</html>
