<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第五十二章</title>
</head>
<body>
<div>
<h3>第五十二章</h3>
<p>1西底家即位时、年二十有一、在耶路撒冷为王、历十一年、其母哈慕他、立拿人耶利米女也、</p>
<p>2西底家行耶和华所恶、效约雅敬所为、</p>
<p>3耶和华因而怒耶路撒冷及犹大、屏诸其前、</p>
<p>4西底家叛巴比伦王、九年十月十日、巴比伦王尼布甲尼撒、率其全军至耶路撒冷、建营围之、四周筑垒以攻之、</p>
<p>5城被困、至西底家王十一年、</p>
<p>6四月九日、邑中饥甚、斯土之民绝粮、</p>
<p>7于是穴城、战士由附近王囿、两垣间之门出邑、夜遁、迦勒底人环城、众向亚拉巴而走、</p>
<p>8迦勒底军追王、及于耶利哥之平原、王军溃散、</p>
<p>9迦勒底人执王、解至哈马之利比拉、巴比伦王所、而审鞫之、</p>
<p>10巴比伦王戮西底家诸子、使之目睹、又在利比拉、戮犹大诸牧伯、</p>
<p>11抉西底家目、系之以链、携至巴比伦、下之于狱、迄于死日、○</p>
<p>12巴比伦王尼布甲尼撒十九年五月十日、侍巴比伦王之侍卫长尼布撒拉旦、入耶路撒冷、</p>
<p>13毁耶和华室与王宫、及耶路撒冷诸室、所有第宅、悉焚以火、</p>
<p>14从侍卫长之迦勒底军、毁耶路撒冷四周城垣、</p>
<p>15民间之贫者、与邑中遗民、暨降于巴比伦王者、以及所余之众、侍卫长尼布撒拉旦悉虏之去、</p>
<p>16惟留极贫者于斯土、以治葡萄园、耕种田亩、</p>
<p>17耶和华室中之铜柱、铜座、及铜海、迦勒底人咸碎之、而携其铜至巴比伦、</p>
<p>18其釜铲剪盂匙、及诸铜器、供事所用者、悉携之去、</p>
<p>19其杯炉盂鼎、灯台匙碗、金制者取其金、银制者取其银、侍卫长悉携之去、</p>
<p>20又携去所罗门为耶和华室、所制二铜柱、及一铜海、与座下铜牛十二、此诸器之铜、未权其轻重、</p>
<p>21柱高十八肘、围十二肘、其中空、厚四指、</p>
<p>22上有铜顶、高五肘、顶之四围、有网与石榴、悉以铜制、彼柱亦有网与石榴、</p>
<p>23四周石榴、九十有六、网之石榴共一百、</p>
<p>24侍卫长执祭司长西莱亚、副祭司长西番雅、及阍者三人、</p>
<p>25又于城内、执统辖战士之宦竖一人、王之近臣七人、军长之缮写、即招募国民者一人、及邑中所遇之国民六十人、</p>
<p>26侍卫长尼布撒拉旦、咸解之至利比拉、巴比伦王所、</p>
<p>27巴比伦王击而杀之于哈马地之利比拉、如是犹大人被虏、离其故土、</p>
<p>28尼布甲尼撒所虏之犹大人如左、其七年、虏三千有二十三人、</p>
<p>29十八年、自耶路撒冷虏八百三十二人、</p>
<p>30二十三年、侍卫长尼布撒拉旦、虏七百四十五人、共计四千六百、○</p>
<p>31犹大王约雅斤被虏后三十七年、巴比伦王以未米罗达即位元年、十二月二十五日、拔犹大王约雅斤出狱、</p>
<p>32以善言慰之、赐之以位、高于同在巴比伦诸王之位、</p>
<p>33易其囚服、使之毕生与王共食、</p>
<p>34巴比伦王日锡其所需、终身不匮、</p>

</div>
</body>
</html>
