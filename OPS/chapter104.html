<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三十八章</title>
</head>
<body>
<div>
<h3>第三十八章</h3>
<p>1维时、犹大离诸昆弟、就亚杜兰人希拉、</p>
<p>2见迦南人书亚女、娶之、与之同室、</p>
<p>3妇妊生子、犹大名之曰珥、</p>
<p>4再妊生子、母名之曰俄南、</p>
<p>5复妊生子、名之曰示拉、时、犹大居于基悉、</p>
<p>6犹大为长子珥娶室、名他玛、</p>
<p>7珥行恶于耶和华前、耶和华杀之、</p>
<p>8犹大命俄南曰、汝其与嫂同室、以尽弟分、生子嗣兄、</p>
<p>9俄南知子不归己、不欲为兄存后、与嫂偕寝时、遗泄于地、</p>
<p>10所为不悦于耶和华、耶和华亦杀之、</p>
<p>11犹大恐季子亦死、如二兄然、谓媳他玛曰、姑居父家、守志勿嫁、待吾子示拉长、遂往居父家、○</p>
<p>12久之、犹大妻书亚女死、犹大既得慰藉、与友亚杜兰人希拉往亭拿、就剪羊毛者、</p>
<p>13或告他玛曰、汝舅往亭拿剪羊毛、</p>
<p>14他玛见示拉长、而未得嫁之、乃去嫠服、以帕蒙面蔽体、坐于伊拿印邑门、在往亭拿之途侧、</p>
<p>15犹大见其蔽面、以为妓、</p>
<p>16道旁就之曰、来、我与尔偕寝、盖不知为媳也、妇曰、与我偕寝、何以赠我、</p>
<p>17曰、必遗群中山羊之羔、曰、羔未至、与质否、</p>
<p>18曰、与尔何质、曰、尔印与绅、及手中杖、乃畀之、遂与偕寝、妇即怀妊、</p>
<p>19起而去、脱帕、仍衣嫠服、</p>
<p>20犹大托友亚杜兰人遗之羔、由妇取质、而不获见、</p>
<p>21询居民曰、伊拿印道旁、有妓安在、曰、此地无妓、</p>
<p>22返见犹大曰、求之不得、居民亦言彼地无妓、</p>
<p>23犹大曰、吾既托尔遗羔、不得其人、任妇得质、免我贻羞、○</p>
<p>24约越三月、或告犹大曰、尔媳他玛有淫行、今已怀妊、犹大曰、曳出焚之、</p>
<p>25既出、遣人谓舅曰、我之怀妊、由于此物之主、试观此印、及绅与杖、为谁所有、</p>
<p>26犹大承之、曰、我不嫁之与子示拉、妇犹贤于我也、嗣后犹大不复近之、</p>
<p>27妇临产、知其孪生、</p>
<p>28产际、其一出手、收生者以绛丝系之、曰、此首出也、</p>
<p>29手入、其他出矣、收生者曰、尔何自坼、故命名法勒斯、</p>
<p>30其手系绛丝者后出、命名谢拉、</p>

</div>
</body>
</html>
