<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十八章</title>
</head>
<body>
<div>
<h3>第二十八章</h3>
<p>1维时、非利士人集其军旅、欲与以色列战、亚吉谓大卫曰、尔知尔与从者、必在军中、偕我而出、</p>
<p>2大卫曰、仆之所为、尔必知之、亚吉曰、如是、我立尔为侍卫、恒保我首、○</p>
<p>3撒母耳既没、以色列众为之哀悼、葬于故邑拉玛、扫罗曾于国中、逐凭鬼者及巫觋、</p>
<p>4非利士人咸集、往书念建营、扫罗集以色列众、建营于基利波、</p>
<p>5扫罗见非利士之军旅、则惧、中心战栗、</p>
<p>6询于耶和华、耶和华不以梦与乌陵先知答之、</p>
<p>7扫罗谓其仆曰、为我寻一女巫、我将就而问焉、仆曰、在隐多珥有女巫、</p>
<p>8扫罗改装易服而往、二人偕之、夜至妇所、曰、请尔凭神、为我卜筮、我所称其名者、可招之上、</p>
<p>9妇曰、扫罗绝凭鬼者及巫觋于国中、彼之所为、尔所知也、何设机槛、以害我命、致我于死乎、</p>
<p>10扫罗指耶和华而誓曰、我指维生之耶和华而誓、尔不因此受刑、</p>
<p>11妇曰、为尔招谁上乎、曰、招撒母耳、</p>
<p>12妇见撒母耳、则大声而呼、谓扫罗曰、何欺我耶、尔乃扫罗、</p>
<p>13王曰、勿畏、尔所见者何、妇曰、我见有神由地而出、</p>
<p>14曰、其状若何、曰、有一老者、身衣礼服、扫罗知为撒母耳、则伏地而拜、</p>
<p>15撒母耳谓扫罗曰、尔何扰我、使我上耶、扫罗曰、我甚窘急、非利士人将与我战、上帝离我、不以先知与梦答我、故招尔至、示我以所当行、</p>
<p>16撒母耳曰、耶和华既已离尔、为尔之敌、曷问我哉、</p>
<p>17昔耶和华藉我所言、今行于尔、夺国于尔手、以畀尔邻大卫、</p>
<p>18尔不听耶和华命、成其烈怒于亚玛力、故今日耶和华以此加诸尔、</p>
<p>19且将尔与以色列人、付于非利士人手、明日尔及尔子、必与我偕、以色列军旅、亦付于非利士人手、</p>
<p>20扫罗闻撒母耳言、惧甚、身仆于地、因其永朝永夕、饮食俱废、遂致无力、</p>
<p>21妇近扫罗、见其忧甚、谓之曰、婢听王言、冒死不顾、遵谕而行、</p>
<p>22请纳婢言、容以片饼陈于尔前、食之、则可得力、以便遄征、</p>
<p>23扫罗辞曰、我不食、仆与妇强之、乃允、起于地、坐于床、</p>
<p>24妇家有肥犊、遂速宰之、取面抟之、炊无酵饼、</p>
<p>25进于扫罗及其仆前、俱食之、是夜起而往、</p>

</div>
</body>
</html>
