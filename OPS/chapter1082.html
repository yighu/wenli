<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第七章</title>
</head>
<body>
<div>
<h3>第七章</h3>
<p>1大祭司曰、斯事然乎、</p>
<p>2司提反曰、诸父兄弟听之、我祖亚伯拉罕、在米所波大米、未居哈兰时、有荣之上帝见于彼、</p>
<p>3谓之曰、出故土、去亲族、至吾将示尔之地、</p>
<p>4遂出迦勒底地、居于哈兰、其父死后、上帝自彼徙之至此、即尔今所居者、</p>
<p>5然未尝赐之以业、即立足之地亦无之、其时彼尚无子、而上帝许以斯地赐之为业、爰及其裔、</p>
<p>6且谓其裔将旅于异地、人将奴之、虐待之历四百年、</p>
<p>7上帝又曰、奴之之国、吾必刑之、厥后彼将出、事吾于兹土、予以割礼之约、</p>
<p>8于是亚伯拉罕生以撒、八日行割、以撒生雅各、雅各生十二祖、</p>
<p>9诸祖妒约瑟、鬻之于埃及、而上帝偕之、</p>
<p>10拯出诸难、予之恩宠智慧于埃及王法老前、法老立之为埃及家宰、兼司家政、</p>
<p>11适埃及迦南遍地饥荒、苦甚、我祖绝粮、</p>
<p>12雅各闻埃及有谷、先遣我祖、</p>
<p>13继而约瑟见认于兄弟、其族乃显于法老、</p>
<p>14约瑟遣迎其父雅各、与全族七十五人来、</p>
<p>15雅各遂下埃及、与我祖俱终焉、</p>
<p>16乃舁至叙剑、葬于亚伯拉罕由哈抹子孙、以金所购之墓、</p>
<p>17迨上帝许亚伯拉罕之期已近、民于埃及、滋生蕃衍、</p>
<p>18至新王崛起、不识约瑟、</p>
<p>19乃阴谋我族、虐待我祖、命弃其婴、致不得生、</p>
<p>20时、摩西生而俊秀、育于父家三月、</p>
<p>21弃时、法老之女、取而育为己子、</p>
<p>22摩西尽学埃及人之学术、言行兼优、</p>
<p>23行年四十、眷念其兄弟以色列众子、而往视之、</p>
<p>24见一人受枉、则护之、为屈抑者复仇、而击埃及人、</p>
<p>25意兄弟必悟上帝藉其手救之、而彼不悟也、</p>
<p>26翌日、见其相鬬、欲使之复和、曰、尔乃兄弟、何相害耶、</p>
<p>27枉其邻者拒之曰、谁立尔为有司刑官、以治我乎、</p>
<p>28尔欲杀我、如昨之杀埃及人乎、</p>
<p>29摩西闻此而逃、旅于米甸之地、生二子焉、</p>
<p>30逾四十年、天使于西乃山之野、棘丛火焰中、见于摩西、</p>
<p>31摩西见而奇之、近而谛视、有主之声曰、</p>
<p>32吾乃尔列祖之上帝、即亚伯拉罕、以撒、雅各之上帝也、摩西战栗、而不敢视、</p>
<p>33主谓之曰、解尔履、盖尔所立之处、圣地也、</p>
<p>34我诚见吾民在埃及之苦、且闻其慨叹、故临以拯之、今来、吾将遣尔入埃及也、</p>
<p>35夫此摩西、即民所拒云、谁立尔为有司刑官者、上帝乃以棘丛中所见天使之手、遣之为有司为援救者矣、</p>
<p>36彼率民出、行奇事异迹于埃及、红海、旷野、历四十年、</p>
<p>37曾语以色列众子曰、上帝将于尔兄弟中、挺生先知若我者、即此摩西也、</p>
<p>38斯人尝于旷野之会中、与在西乃山语彼之天使、及我列祖偕在焉、且受维生之诏、以授我侪、</p>
<p>39我列祖弗顺而拒之、意欲返埃及、</p>
<p>40谓亚伦曰、为我造神以导我、因率我出埃及之摩西、我不知其何往也、</p>
<p>41维时、乃造犊像献祭、而喜己手之工、</p>
<p>42于是上帝转而不顾、任其奉事天军、如先知书所录云、以色列室乎、尔四十年于旷野、岂以牺牲祭物献我乎、</p>
<p>43尔舁摩西之幕、与理番神之星、即尔所造以拜者之像、吾将徙尔于巴比伦外矣、</p>
<p>44我列祖在旷野、有为证之幕、如语摩西、命其依所见之式而造者、</p>
<p>45我列祖承受此幕、偕约书亚携入异邦、而据其地、即上帝在我列祖前逐彼之时、以至大卫之日、</p>
<p>46夫大卫获恩于上帝、求为雅各之上帝得一居所、</p>
<p>47而所罗门为之建室、</p>
<p>48然至上者不居手造之室、如先知所云、</p>
<p>49主曰、天乃我座、地乃我足几、尔将为我建何室、我安息之所何在乎、</p>
<p>50凡此、非皆我手所造者乎、○</p>
<p>51尔曹强项、在心与耳未受割者、恒逆圣神、尔祖所行、尔亦行之、</p>
<p>52先知中、不为尔祖窘逐者谁乎、且杀豫言义者将至之人、此义者、尔今卖而杀之矣、</p>
<p>53尔受由天使而设之律、而不守之、○</p>
<p>54众闻之、忿极、向之切齿、</p>
<p>55司提反充于圣神、注目仰天、见上帝之荣、耶稣立于其右、</p>
<p>56曰、我见天开、人子立于上帝右、</p>
<p>57众大呼、掩耳、同心蜂拥而上、</p>
<p>58逐之出城、以石击之、证者置衣于少者扫罗足前、</p>
<p>59众击时、司提反吁曰、主耶稣纳我魂也、</p>
<p>60又跪而大呼曰、主欤、勿以此罪归之、言毕而寝、扫罗亦悦其死、</p>

</div>
</body>
</html>
