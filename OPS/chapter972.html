<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第四章</title>
</head>
<body>
<div>
<h3>第四章</h3>
<p>1与我言之使、复来醒我、若寝者为人所醒、</p>
<p>2谓我曰、尔所见维何、我曰、见一灯台、纯金所制、其上有盂、亦有七灯、各有七管、</p>
<p>3旁有橄榄树二、一在盂右、一在盂左、</p>
<p>4我谓与我言之使曰、我主、此维何、</p>
<p>5与我言之使曰、尔不知此乎、曰、我主、我不知也、</p>
<p>6彼曰、此乃耶和华谕所罗巴伯之言曰、非以权势、非以能力、乃藉我神、万军之耶和华言之矣、</p>
<p>7大山欤、尔为何、于所罗巴伯前、将成平壤、彼必出顶石而置之、有声呼曰、恩宠、恩宠归之、</p>
<p>8耶和华复谕我曰、</p>
<p>9所罗巴伯之手、既奠此室之基、其手亦必竣厥工、如是、尔则知万军之耶和华遣我就尔、</p>
<p>10谁藐视其日、以为细故乎、耶和华之七目、遍察全地、必喜见所罗巴伯手执准绳也、</p>
<p>11我谓之曰、灯台左右、二橄榄树、何耶、</p>
<p>12复曰、橄榄二枝、附于流金油之二金嘴、何耶、</p>
<p>13彼曰、尔不知此乎、曰、我主、我不知也、</p>
<p>14曰、此乃二油人、侍于全地之主侧也、</p>

</div>
</body>
</html>
