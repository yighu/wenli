<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第五章</title>
</head>
<body>
<div>
<h3>第五章</h3>
<p>1至海之彼岸、格拉森地、</p>
<p>2离舟时、有患邪鬼者、自墓出、即遇之、</p>
<p>3其人素居于冢、虽以链、亦莫能缚之、</p>
<p>4盖屡以桎以链缚之、则断链毁桎、弗克制之、</p>
<p>5恒于冢于山、日夜号呼、以石自伤、</p>
<p>6遥见耶稣、趋而拜之、</p>
<p>7大呼曰、至高上帝之子耶稣、我与尔何涉、我赖上帝、恳尔莫我苦、</p>
<p>8盖耶稣曾语之曰、邪鬼出其人也、</p>
<p>9遂问之曰、尔何名、对曰、军、我侪多故也、</p>
<p>10乃切求耶稣、勿使之出境、</p>
<p>11适有群豕食于山、</p>
<p>12众鬼求曰、使我入附于豕、</p>
<p>13耶稣许之、即出而入豕、群豕突下山坡、投海而溺、数约二千、</p>
<p>14牧者奔告城乡、众出、欲观其事、</p>
<p>15既就耶稣、见患群鬼者、坐而衣衣自若、则惧、</p>
<p>16见者以患鬼者所遇、及群豕之事、悉告于众、</p>
<p>17众遂求耶稣出其境、</p>
<p>18耶稣登舟时、曩患鬼者、求与之偕、</p>
<p>19弗许、曰、归尔家、就尔属、以主为尔所行之大事、及若何矜恤尔者告之、</p>
<p>20其人乃往、在低加波利、宣扬耶稣为己所行之大事、众悉奇之、○</p>
<p>21耶稣乘舟、复济彼岸、大众聚集、就之于海滨、</p>
<p>22有司会堂名睚鲁者、来见耶稣、伏其足下、</p>
<p>23切求之曰、我幼女濒死、尔来以手按之、俾得愈而生焉、</p>
<p>24耶稣偕之往、大众从而拥之、</p>
<p>25有妇患痭十有二年、</p>
<p>26曾由诸医而受多苦、尽耗所有、不见益而反剧、</p>
<p>27闻耶稣事、于众中自后而来、扪其衣、</p>
<p>28盖谓第扪其衣、则必愈焉、</p>
<p>29其血源立涸、自觉痼疾已愈、</p>
<p>30时耶稣觉有能力由己而出、乃于众中转身曰、扪我衣者谁耶、</p>
<p>31其徒曰、尔见众拥尔、尚问谁扪我乎、</p>
<p>32耶稣环视、欲见行此之妇、</p>
<p>33妇知所成于己者、恐惧战栗、进伏其前、悉以实告、</p>
<p>34耶稣曰、女乎、尔信救尔、安然而归、尔痼疾愈矣、○</p>
<p>35言时、有自司会堂来者、曰、尔女亡矣、何尚劳夫子耶、</p>
<p>36耶稣不顾其所言、谓司会堂者曰、毋惧、惟信而已、</p>
<p>37乃于彼得、雅各、及雅各之弟约翰外、不许他人从行、</p>
<p>38至司会堂者之家、见其纷扰、哭泣号啕、</p>
<p>39既入则曰、胡为纷扰哭泣乎、女非死、乃寝耳、</p>
<p>40众哂之、耶稣屏众、率女之父母与从者、入于女所、</p>
<p>41执其手曰、大利大古米、译即幼女乎、吾语尔起、</p>
<p>42女即起而行、盖年十有二矣、众甚骇异、</p>
<p>43耶稣严戒之、毋令人知、且命食女焉、</p>

</div>
</body>
</html>
