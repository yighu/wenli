<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第九章</title>
</head>
<body>
<div>
<h3>第九章</h3>
<p>1以色列欤、毋欣喜欢乐如列邦、盖尔徇欲而离上帝、在各禾场、好人投赠、</p>
<p>2禾场与酒醡、不足以养之、新酒亦将缺乏、</p>
<p>3彼不得居耶和华之地、以法莲必返于埃及、食秽物于亚述、</p>
<p>4不得奠酒于耶和华、其祭品不蒙悦纳、乃如居丧者所食、凡食者必被污、为己充饥而已、不得入于耶和华室、</p>
<p>5在大会之日、与耶和华之节期、尔曹将何为哉、</p>
<p>6彼众逃避灭亡、埃及将殓之、摩弗将瘗之、其嘉美之银器、将为蒺藜所据、其帐幕中荆棘丛生、</p>
<p>7惩罚之日既至、报施之日已来、以色列必知之、先知愚妄、感于灵者颠狂、因尔多罪、怨恨特甚、</p>
<p>8以法莲之守望、上帝所立、而为先知、罹网罗于诸途、见怨于上帝家、</p>
<p>9斯民深陷邪恶、如在基比亚时、上帝必忆其愆、而罚其罪、○</p>
<p>10我遇以色列、若遇葡萄于旷野、见尔列祖、如见无花果树初熟之果、然彼就巴力毗珥、自奉于可耻之物、成为可憎、如其所爱者然、</p>
<p>11以法莲之荣光将去、若鸟之飞、不产不胎、不怀孕、</p>
<p>12即或育子、我必丧之、靡有孑遗、我弃之之时、斯民祸哉、</p>
<p>13以法莲植于美地、依我观之、如推罗然、惟以法莲必携其子、出就行戮者焉、</p>
<p>14耶和华欤、尚其赐之、将何以赐之、赐以胎堕乳干也、</p>
<p>15彼之恶事、俱在吉甲、在彼我始憾之、缘其恶行、我必逐之于我家、不复爱之、其牧伯皆悖逆者也、</p>
<p>16以法莲被击、其根已槁、不复结实、纵使生产、其所出之爱子、我将诛戮、</p>
<p>17因其不听命、我上帝必弃之、俾其流离于列邦、</p>

</div>
</body>
</html>
