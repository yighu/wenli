<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十四章</title>
</head>
<body>
<div>
<h3>第二十四章</h3>
<p>1耶和华谕摩西曰、尔与亚伦拿答亚比户、及以色列长老七十人、其上诣我、遥立而拜、</p>
<p>2惟摩西可近耶和华、其余不可、民亦勿与俱来、</p>
<p>3摩西以耶和华之言与律、往告于民、民同声对曰、耶和华所言、我悉遵行、</p>
<p>4摩西尽录耶和华之言、夙兴、筑坛山下、立柱十二、循以色列十二支派、</p>
<p>5遣以色列族少者献燔祭、并以牛为酬恩祭、献于耶和华、</p>
<p>6摩西取血、半盛于盂、半洒于坛、</p>
<p>7宣读约书、俾民听闻、佥曰、耶和华所言、我悉遵行、</p>
<p>8摩西以血洒民曰、此血系乎盟约、即耶和华依此词、与尔所立者、○</p>
<p>9摩西与亚伦拿答亚比户、及以色列长老七十人、咸登、</p>
<p>10觐以色列之上帝、在其足下、如苍玉平铺、如昊天清朗、</p>
<p>11以色列之尊者、上帝不着手加害、彼觐上帝、式饮式食、○</p>
<p>12耶和华谕摩西曰、登峰诣我而居、我以石版、及所书之法律诫命锡尔、俾以训民、</p>
<p>13摩西与从者约书亚兴、登上帝之山、</p>
<p>14先告诸长老曰、尔曹处此、以待我反、尔有亚伦户珥同在、有讼者可诣之、</p>
<p>15摩西登山、山为云蔽、</p>
<p>16耶和华之荣光止于西乃山、云蔽之六日、越至七日、耶和华自云中呼摩西、</p>
<p>17耶和华之荣光在于山巅、以色列人观之、状如烈火、</p>
<p>18摩西入云登山、日夜在彼、凡历四旬、</p>

</div>
</body>
</html>
