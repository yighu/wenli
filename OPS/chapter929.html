<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第五章</title>
</head>
<body>
<div>
<h3>第五章</h3>
<p>1伯沙撒王为其大臣千人、设具盛筵、对之饮酒、</p>
<p>2伯沙撒畅饮之际、命取其父尼布甲尼撒自耶路撒冷殿中、所取之金银器皿、王及大臣后妃、以之而饮、</p>
<p>3遂取自耶路撒冷上帝殿中、所取之金器至、王及大臣后妃、以之而饮、</p>
<p>4彼众饮酒、颂赞金银铜铁木石之神、</p>
<p>5维时、有人手之指显见、书文于王宫粉壁、灯台相对之处、王见书文之手、</p>
<p>6王变乎色、中心烦扰、腰骨脱节、两膝相触、</p>
<p>7乃大声而呼、命召术士、迦勒底人、卜筮咸入、王告巴比伦哲士曰、读斯文为我解之者、必身衣绛袍、项垂金索、治国职居其三、</p>
<p>8王之哲士咸入、而莫能读其文、为王解之、</p>
<p>9伯沙撒王忧甚而色变、大臣犹豫、</p>
<p>10太后因王与大臣所言、乃入宴室曰、愿王万岁、勿中怀烦扰、而变乎色、</p>
<p>11尔国中有一人焉、圣神之灵寓于其中、尔父之时、见其通明、聪睿、智慧、若神之智、尔父尼布甲尼撒王、立之为巫人术士、迦勒底人、卜筮之长、</p>
<p>12其名但以理、王称之为伯提沙撒、心性佳妙、有智慧聪睿、且能解梦兆、明隐语、释秘奥、今召之至、彼必解之、○</p>
<p>13但以理被引诣王、王谓之曰、昔我王父自犹大所虏之犹大俘囚、尔即其中之但以理乎、</p>
<p>14我闻神明之灵寓于尔中、具有通明聪睿、美妙之智慧、</p>
<p>15今诸哲士术士、引至我前、使读斯文、为我解之、而不能解、</p>
<p>16我闻尔善解、而释秘奥、尔果能读斯文、为我解之、必身衣绛袍、项垂金索、治国职居其三、</p>
<p>17但以理对曰、尔馈可反于己、尔赉可锡他人、虽然、我必为王读斯文而解之、</p>
<p>18王欤、至上上帝以国位大权、尊荣威严、锡尔父尼布甲尼撒、</p>
<p>19因上帝所赐之大权、诸民诸国、诸方言者、咸战栗畏惧于其前、生杀升降、随其所欲、</p>
<p>20惟其心骄傲、其性刚愎、泰然而行、乃黜其王位、夺其尊荣、</p>
<p>21被逐离乎人群、心变如兽、与野驴同居、啮草如牛、身为天露所濡、迨知至上上帝治世人之国、随意立人主之、</p>
<p>22伯沙撒欤、尔乃其子、虽知此事、而心不自卑、</p>
<p>23惟自高而抗天上之主、取其室中之器、至于尔前、尔与大臣后妃、用以饮酒、颂美金银铜铁木石之神、即无见无闻无知者、至于掌尔气息、定尔道途之上帝、则不尊荣之、</p>
<p>24故上帝使手出于其前、而书此文、</p>
<p>25其文曰、弥尼、弥尼、提客勒、乌法珥新、</p>
<p>26其解曰、弥尼者、上帝数尔国祚、使之永终也、</p>
<p>27提客勒者、尔衡于权、而见亏缺也、</p>
<p>28毗勒斯者、尔国分裂、畀于玛代波斯人也、</p>
<p>29伯沙撒遂命以绛袍衣但以理、以金索垂其项、颁诏使之治国、职居其三、</p>
<p>30是夕迦勒底王伯沙撒见杀、</p>
<p>31玛代人大利乌得其国、时年六十有二、</p>

</div>
</body>
</html>
