<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十八章</title>
</head>
<body>
<div>
<h3>第十八章</h3>
<p>1维时、门徒诣耶稣曰、在天国孰为大、</p>
<p>2耶稣呼一孩提来、立之众中、曰、</p>
<p>3我诚语汝、若不转移如孩提、不得入天国也、</p>
<p>4故自谦如此孩提者、于天国为大也、</p>
<p>5凡以我名接一如是孩提者、即接我、</p>
<p>6凡陷信我小子之一者、宁以巨磨悬其颈、沈于深海、</p>
<p>7祸哉斯世、以其陷人故也、夫陷人于罪、事所必有、但陷人者祸矣、</p>
<p>8倘尔一手一足陷尔、则斫而弃之、宁残与跛入于生、胜于二手二足委永火、</p>
<p>9倘尔一目陷尔、则抉而弃之、宁一目入于生、胜于二目委火狱、</p>
<p>10慎勿轻视此小子之一、</p>
<p>11我语汝、其使在天、当觐我父之颜也、</p>
<p>12设人有百羊、而亡其一、尔意若何、岂不姑舍九十九羊于山、往觅其亡者乎、</p>
<p>13若遇之、我诚语汝、其为此一羊而喜、胜于为九十九之未亡者矣、</p>
<p>14如是、亡此小子之一、非尔天父意也、○</p>
<p>15倘兄弟获罪于尔、则于彼独处时谪之、若听、则得尔兄弟矣、</p>
<p>16弗听、则携一二人偕往、致以二三证者之口、其言咸定矣、</p>
<p>17又弗听、则告于会、弗听会、则视之犹异邦人与税吏可也、</p>
<p>18我诚语汝、凡尔系于地者、在天亦系之、释于地者、在天亦释之、</p>
<p>19我又语汝、倘尔二人同心、在地祈求、无论何事、我在天之父必成之、</p>
<p>20盖二三人奉我名随在而集、我亦在其中矣、○</p>
<p>21时、彼得就之曰、主、兄弟获罪于我、我恕之、当几何次、至七次乎、</p>
<p>22耶稣曰、我所谓非仅于七、乃七十乘七也、</p>
<p>23是故天国犹王者、与其仆会计、</p>
<p>24计时、有曳负千万金者至、</p>
<p>25既无可偿、主命鬻其身与妻孥、及其所有以偿、</p>
<p>26仆伏而拜曰、主、宽我、我将尽偿、</p>
<p>27主怜而释之、免其债、</p>
<p>28仆出、遇同侪负其十金、执之、扼其吭曰、尔所负者偿之、</p>
<p>29同侪伏而求曰、宽我、我将偿尔、</p>
<p>30弗许、下之狱、俟偿所负、</p>
<p>31诸同侪见之、忧甚、以其所行赴诉于主、</p>
<p>32主召之曰、恶哉仆也、尔所负者、求我则尽免之、</p>
<p>33不当矜恤同侪、犹我矜恤尔乎、</p>
<p>34主怒、付之司刑、俟其尽偿所负、</p>
<p>35尔众不诚恕兄弟、则我天父亦将如是施诸尔、</p>

</div>
</body>
</html>
