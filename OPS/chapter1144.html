<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第九章</title>
</head>
<body>
<div>
<h3>第九章</h3>
<p>1论供事圣徒、毋庸书以遗尔、</p>
<p>2盖我知尔之愿、夸于马其顿人、言亚该亚人备之已经年、且尔之热衷、鼓舞多人矣、</p>
<p>3今我遣兄弟、使尔有备、如我所言、免我为尔之夸归于虚也、</p>
<p>4亦恐马其顿人偕来、见尔未备、致我因此笃信而启羞、尔则无待言矣、</p>
<p>5故拟须请兄弟先诣尔、使尔昔所允之惠、豫为之备、则显由于乐输、非由勉强也、○</p>
<p>6夫少稼少穑、多稼多穑、</p>
<p>7宜各随心志、毋忧毋强、盖上帝爱夫乐施者也、</p>
<p>8上帝能沛诸恩于尔、令尔万事恒足、溢于诸善、</p>
<p>9如经云、彼散财、彼济贫、其义永存、</p>
<p>10主赐种与播者、赐粮与食者、所赐者将倍尔所播之种、增尔行义之实、</p>
<p>11俾尔凡事富有、得以博施、致人由我侪而谢上帝、</p>
<p>12盖此供事之役、不第补圣徒之空乏、且因感谢之多、而得充裕也、</p>
<p>13彼由此役验尔、以尔承顺基督福音、博施于彼、且及于众、归荣上帝、</p>
<p>14亦以上帝在尔中之厚恩、恋慕乎尔、为尔祈祷、</p>
<p>15感谢上帝、以其恩赐、言不能罄也、</p>

</div>
</body>
</html>
