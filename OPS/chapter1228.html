<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三章</title>
</head>
<body>
<div>
<h3>第三章</h3>
<p>1当书达撒狄会之使者云、有上帝之七神、及七星者曰、我知尔诸行、名生而实死、</p>
<p>2尔宜儆醒、坚定其余将及于死之事、盖我未见尔之诸行、有所完全于我上帝前也、</p>
<p>3故宜追念所受所闻如何、且守之而改悔、倘不儆醒、我将至如盗然、尔不知我何时而至也、</p>
<p>4然尔曹在撒狄者、尚有数人未污其衣、彼将衣白偕我游、盖其所堪也、</p>
<p>5获胜者亦将如是衣白衣、我必不涂其名于维生之册、而认之于我父及诸使者前、</p>
<p>6有耳者、宜听圣神所语诸会者、○</p>
<p>7当书达非拉铁非会之使者云、维圣维诚、持大卫之钥、开则无能阖之、阖则无能开之者曰、</p>
<p>8我知尔诸行、尔有微能、已守我道、未弃我名、我于尔前、赐以既开之门、无能阖者、</p>
<p>9撒但之党、自谓犹太人、而非然者、乃诳耳、我必使之来拜于尔足前、而知我已爱尔焉、</p>
<p>10尔既坚忍守我之道、我亦将守尔、免乎受试之时、此时将临于寰宇、以试凡宅于地之人、</p>
<p>11我速至矣、尔所有者、宜持守之、免有夺尔冕者、</p>
<p>12获胜者、我将使之为柱、于我上帝殿中、决不复出、亦必以我上帝之名、及我上帝邑新耶路撒冷之名、乃自天由我上帝而降者、并我之新名、皆书于其上、</p>
<p>13有耳者、宜听圣神所语诸会者、○</p>
<p>14当书达老底嘉会之使者云、为阿们、忠信诚实之证、上帝创造之始者曰、</p>
<p>15我知尔诸行、乃不寒不热、我愿尔或寒或热、</p>
<p>16尔既为温、不热不寒、我必吐尔出于我口、</p>
<p>17盖尔云、我富矣、已获富有、而无所需矣、不知尔乃困苦、堪悲、贫乏、瞽目、裸体、</p>
<p>18我为尔谋、宜向我市火炼之金、致得富、市白衣可自衣、致尔裸体之羞不露、市目膏以膏尔目、致得见、</p>
<p>19凡我所爱者、我责而惩之、故宜奋然改悔、</p>
<p>20我立于门而叩、有闻我声而启者、我必入就之、偕彼而餐、彼亦偕我焉、</p>
<p>21获胜者、我将使之偕坐于我座、如我获胜、而偕我父坐于其座也、</p>
<p>22有耳者、宜听圣神所语诸会者、</p>

</div>
</body>
</html>
