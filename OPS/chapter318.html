<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二章</title>
</head>
<body>
<div>
<h3>第二章</h3>
<p>1拿俄米之夫以利米勒、其家有富豪之戚属、名波阿斯、</p>
<p>2摩押女路得谓拿俄米曰、容我适田、蒙谁之恩、则随其后、而拾遗穗、曰、我女、往哉、</p>
<p>3遂往于田、从获者后、而拾所遗、偶至以利米勒家波阿斯之田、</p>
<p>4波阿斯自伯利恒至、谓获者曰、愿耶和华偕尔、对曰、愿耶和华锡嘏于尔、</p>
<p>5波阿斯问督获之仆曰、此为谁氏女、</p>
<p>6督获之仆曰、乃摩押女、与拿俄米自摩押偕来、</p>
<p>7彼曰、请容我从获者后、在禾束间以拾所遗、彼至、自朝迄今在此、惟有时少待于庐耳、</p>
<p>8波阿斯谓路得曰、我女、请听、勿离此而往他田拾遗、在此偕我使女、</p>
<p>9视人获于何田、即随其后、我命少者勿犯尔、渴时、则往器所、饮少者所汲、</p>
<p>10妇俯伏于地曰、我乃异邦人、何蒙尔恩、得尔之顾、</p>
<p>11波阿斯曰、自尔夫没后、尔于尔姑所为、并离父母故土、至素所未识之民中、是事人悉告我、</p>
<p>12愿耶和华报尔所为、尔来托庇于以色列上帝耶和华翼下、愿其大赉尔、</p>
<p>13曰、我主欤、愿蒙尔恩、我虽不如尔使女之一、尔乃慰藉尔婢、语以惬心之言、</p>
<p>14食时、波阿斯曰、来此食饼、濡所擘者于酰、妇则坐于获者之侧、波阿斯予以烘谷、妇食果腹、犹有所余、</p>
<p>15妇既起而拾遗、波阿斯命其少者曰、容其在禾束间拾遗、勿责之、</p>
<p>16可由禾束、少抽数茎、故遗于地、容其拾之、勿叱之、</p>
<p>17路得在田拾穗、至于薄暮、扑其所拾、得麰麦约一伊法、</p>
<p>18取之入邑以示姑、亦以果腹所余者、出而与姑、</p>
<p>19姑曰、尔今日拾穗何处、工作何方、愿顾尔者得福、妇以所与工作之人告姑曰、今日我所与工作者、名波阿斯、</p>
<p>20拿俄米谓媳曰、彼施恩于存者亡者弗辍、愿耶和华锡嘏之、又曰、其人为我近戚、可赎我产者、此其一也、</p>
<p>21摩押女路得曰、彼谓我云、附近我少者、迨及刈毕、</p>
<p>22拿俄米曰、我女欤、汝与其使女偕出、不令人见尔于他田、善也、</p>
<p>23由是路得与波阿斯使女偕、而拾穗焉、迨麰麦小麦尽刈、仍与姑居、</p>

</div>
</body>
</html>
