<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第六章</title>
</head>
<body>
<div>
<h3>第六章</h3>
<p>1值安息日、耶稣经行田间、其徒摘穗、以手搓而食之、</p>
<p>2有法利赛人曰、尔行安息日不宜行者何也、</p>
<p>3耶稣曰、尔未读大卫及从者、饥时所行乎、</p>
<p>4入上帝室、取陈设之饼而食、且予从者、斯饼非祭司不宜食、</p>
<p>5又曰、人子乃安息日之主也、○</p>
<p>6又一安息日、耶稣入会堂训诲、有一右手枯者在焉、</p>
<p>7士子与法利赛人、窥其于安息日施医否、欲得所以讼之、</p>
<p>8耶稣知其意、谓手枯者曰、起、立于中、遂起而立、</p>
<p>9耶稣谓众曰、试问安息日行善行恶、救生杀生、孰宜、</p>
<p>10遂环视之、谓其人曰、伸尔手、伸之、即愈、</p>
<p>11众皆盛怒、共议何以处耶稣、○</p>
<p>12维时、耶稣出、入山以祷、终夜祈求上帝、</p>
<p>13平旦、召其徒、选十有二人、谓之使徒、</p>
<p>14有若西门、耶稣亦称之曰彼得、及其弟安得烈、雅各、约翰、腓力、巴多罗买、</p>
<p>15马太、多马、亚勒腓之子雅各、加那尼人西门、</p>
<p>16雅各之子或作弟犹大、加略人犹大、即卖师者、</p>
<p>17耶稣偕之下山、立于平地、同其诸徒、及自犹太四方、耶路撒冷、并推罗西顿海滨而来之群众、即欲听耶稣、且冀其医疾者、</p>
<p>18为邪鬼所难者、亦得医焉、</p>
<p>19众皆欲扪耶稣、因有能由之出、而悉医之、○</p>
<p>20耶稣举目视其徒曰、尔贫者福矣、以上帝国为尔有也、</p>
<p>21尔今饥者福矣、以尔将饱也、尔今哭者福矣、以尔将笑也、</p>
<p>22为人子而人恶尔、绝尔、詈尔、以尔名为恶而弃之、尔则福矣、</p>
<p>23当日宜欣喜踊跃、以尔在天之赏大也、盖其祖行于先知亦如是、</p>
<p>24惟尔富者祸矣、以尔已得尔之慰也、</p>
<p>25尔今饱者祸矣、以尔将饥也、尔今笑者祸矣、以尔将哀而哭也、</p>
<p>26尔为众所誉者祸矣、盖其祖行于伪先知亦如是、○</p>
<p>27我语尔听之者曰、敌尔者爱之、憾尔者善视之、</p>
<p>28诅尔者祝之、虐遇尔者、为之祈祷、</p>
<p>29批尔此颊者、并转彼颊以与之、夺尔外服者、内服亦勿禁之、</p>
<p>30求尔者与之、取尔物者、毋复索之、</p>
<p>31尔欲人如何施诸己、亦如是施诸人、</p>
<p>32尔若爱乎爱尔者、何惠之有、盖罪人亦爱乎爱己者、</p>
<p>33尔若善视乎善视尔者、何惠之有、盖罪人亦如是行之、</p>
<p>34尔贷于人而望偿、何惠之有、盖罪人亦贷于罪人、欲其如数而偿也、</p>
<p>35惟尔当爱尔敌、而善待之、贷于人而不绝望、则尔赏大矣、且尔将为至上者之子、盖彼施仁于辜恩及不善者矣、</p>
<p>36尔宜矜恤、如尔父之矜恤然、</p>
<p>37毋议人、则不见议、毋罪人、则不见罪、恕人则见恕、</p>
<p>38予则见予、且以巨量、按之、撼之、溢之、纳尔怀中、盖尔以何量而量、将以复量于尔、○</p>
<p>39又设喻语众曰、瞽能导瞽乎、不胥陷于坎乎、</p>
<p>40徒不逾师、惟成全者将如师也、</p>
<p>41胡为视尔兄弟目中有草芥、而不觉己目中有梁木乎、</p>
<p>42不视己目中有梁木、何能语兄弟云、兄弟欤、容我去尔目中之草芥乎、伪善者乎、先去尔目中之梁木、方可了然、以去兄弟目中之草芥也、</p>
<p>43未有善树结恶果者、亦未有恶树结善果者、</p>
<p>44凡树以其果而识之、荆棘中不摘无花果、蒺藜中不采葡萄也、</p>
<p>45善人由内蕴之善而发其善、恶人由内蕴之恶而发其恶、盖充诸心者、即宣诸口也、○</p>
<p>46尔胡为称我主也、主也、而不行我所言乎、</p>
<p>47凡就我、闻我言而行之者、我示尔其人何似、</p>
<p>48似人建屋、掘而深之、置基磐上、洪水泛滥、河流冲屋、不能撼之、以其建之善也、</p>
<p>49惟闻而不行者、似人建屋土上、而无基、河流冲之则倾、其屋之颓坏大矣、</p>

</div>
</body>
</html>
