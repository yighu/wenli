<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十二章</title>
</head>
<body>
<div>
<h3>第二十二章</h3>
<p>1曰、诸父兄弟、我今自诉于尔、请听之、</p>
<p>2众闻其言希伯来言、静谧益甚、</p>
<p>3保罗曰、我乃犹太人、生于基利家之大数、长于此邑、受业于迦玛列门、依我祖之严律、为上帝热衷、一如今日尔众然、</p>
<p>4我曾窘逐斯道之人、以至于死、无论男女、系付于狱、</p>
<p>5大祭司与诸长老、亦为我证、我曾受其达于兄弟之书、往大马色、欲系在彼者、曳至耶路撒冷受刑、</p>
<p>6行近大马色、时约日中、忽有大光自天环照、</p>
<p>7我即仆地、闻有声谓我曰、扫罗、扫罗、何窘逐我、</p>
<p>8我对曰、主、尔为谁、曰、我乃拿撒勒耶稣、尔所窘逐者也、</p>
<p>9偕我者见其光、不闻其声、</p>
<p>10我曰、主、我当何为、曰、起、入大马色、在彼凡所定尔将行者、悉告尔焉、</p>
<p>11缘光之耀、我不能见、偕我者援我手、导入大马色、</p>
<p>12有亚拿尼亚、依律乃敬虔者、为居大马色之犹太人所称、</p>
<p>13就而立于我旁、曰、兄弟扫罗、尔可复见、我即举目见之、</p>
<p>14又曰、我列祖之上帝立尔、俾知其旨、见彼义者、闻其口出之言、</p>
<p>15盖尔将以所见所闻者、为证于众、</p>
<p>16今何待乎、起、吁其名而受洗、涤尔罪焉、</p>
<p>17我反耶路撒冷、在殿祈祷、神游象外、</p>
<p>18见其语我曰、速出耶路撒冷、盖其人不纳尔所证于我者也、</p>
<p>19我曰、主、众知我拘囚信尔者、在诸会堂扑之、</p>
<p>20证尔者司提反之血见流时、我旁立乐从、守杀之者之衣、</p>
<p>21主曰、往哉、我将遣尔远适异邦、○</p>
<p>22众闻之至此、则扬声曰、是夫也、当去之于世、不宜生也、</p>
<p>23众喧呼、掷衣扬尘于空、</p>
<p>24千夫长乃命携保罗入营、以鞭拷讯之、欲知众之喧呼何故、</p>
<p>25方以革带系之、保罗谓旁立之百夫长曰、罗马人未定罪而鞭之、可乎、</p>
<p>26百夫长闻此、往告千夫长曰、尔何为乎、此罗马人也、</p>
<p>27千夫长前谓保罗曰、告我、尔为罗马人否、</p>
<p>28曰、然、千夫长曰、我以多金得入此籍、保罗曰、我生而然者也、</p>
<p>29于是拷讯者退、千夫长知其为罗马人、因曾缚之、亦惧、○</p>
<p>30翌日、欲确知犹太人讼彼之实、乃解其缚、命祭司诸长、与公会咸集、携保罗出、立于众前、</p>

</div>
</body>
</html>
