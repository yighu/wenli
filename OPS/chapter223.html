<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十二章</title>
</head>
<body>
<div>
<h3>第二十二章</h3>
<p>1以色列族启行、建营于摩押平原、约但之东、近耶利哥、○</p>
<p>2以色列族于亚摩利人所行之事、西拨子巴勒目击、</p>
<p>3摩押人又缘斯民众多、恐惧忧戚、</p>
<p>4告米甸长老曰、此众将吞我四方、如牛啮田野之草、时、西拨子巴勒为摩押王、</p>
<p>5遣使往比珥子巴兰本族之地、即河滨之毗夺、召之曰、有民出自埃及、周遍于地、实逼处此、</p>
<p>6斯民强甚、我非其敌、请汝至此、为我诅之、庶我击之获胜、驱之出境、盖我素知尔所祝者、则必受祝、尔所诅者、则必受诅、</p>
<p>7摩押及米甸长老、手执卜筮之值、往见巴兰、以巴勒言告之、</p>
<p>8巴兰曰、今夕宿此、待聆耶和华之谕、以复于尔、摩押使臣、遂与巴兰同处、</p>
<p>9上帝临格、问巴兰曰、偕尔者为谁、</p>
<p>10对曰、摩押王西拨子巴勒、遣人就我曰、</p>
<p>11有民出自埃及、周遍于地、愿尔式临、为我诅之、庶可战而驱之、</p>
<p>12上帝曰、尔勿偕往、亦勿诅民、盖斯民受祝矣、</p>
<p>13巴兰夙兴、告巴勒使臣曰、汝返故土、盖耶和华不许我偕往、</p>
<p>14摩押使臣乃归、告巴勒曰、巴兰不与我偕来、</p>
<p>15巴勒又遣使臣、较之于前、位尊且众、</p>
<p>16既至、谓巴兰曰、西拨子巴勒有言、尔勿有所扞格、而不我临、</p>
<p>17我将使尔尊显、凡尔所言、我必依行、请尔莅临、以诅斯民、</p>
<p>18巴兰告其臣曰、即使巴勒以盈室之金银馈我、无论事之巨细、不可逾越我上帝耶和华之命、</p>
<p>19今夕尔姑宿此、俟耶和华更有所谕、</p>
<p>20是夜上帝临格、谕巴兰曰、如其人来招、姑与偕往、然我所谕、汝必遵循、</p>
<p>21巴兰夙兴备驴、与摩押使臣偕往、</p>
<p>22上帝因其往而怒、耶和华之使者立于途以御之、巴兰乘驴、二役相随、</p>
<p>23驴见使者拔刃立于途、遂离其道、入于田间、巴兰策驴、使归于道、</p>
<p>24耶和华之使者立于狭路、在二葡萄园间、左右有垣、</p>
<p>25驴见之、冲突垣侧、挤伤巴兰之足于垣、又策之、</p>
<p>26耶和华之使者前往、立于途之隘处、左右无地转移、</p>
<p>27驴见使者、则伏地、巴兰怒、以杖策之、</p>
<p>28耶和华使驴启口、谓巴兰曰、我于尔何为、致尔策我者三、</p>
<p>29巴兰曰、汝戏我、愿有刃在我手、我必杀汝、</p>
<p>30驴曰、我非尔驴、尔毕生所乘者乎、我素有是行否、曰、无之、</p>
<p>31耶和华明巴兰目、乃见使者拔刃立于途、遂俯首伏地、</p>
<p>32使者曰、三策尔驴何也、尔所行者逆我、故我出以御尔、</p>
<p>33驴见我而避者三、不然、我已杀尔、使驴得生、</p>
<p>34巴兰曰、获罪矣、不识尔立途中以御我、尔若不悦我往、我将返、</p>
<p>35曰、姑与其人偕往、惟我所谕、尔必言之、于是巴兰与巴勒使臣偕往、</p>
<p>36巴勒闻其至、则往国之边界、亚嫩溪滨、摩押都以迎之、</p>
<p>37巴勒谓巴兰曰、我非特遣使召尔乎、尔曷不至、我岂不能举尔致尊显乎、</p>
<p>38巴兰曰、我今已至、我岂能自擅而言、上帝授我之言、我必言之、</p>
<p>39巴兰与巴勒偕行、至基列胡琐、</p>
<p>40巴勒宰牛羊、馈于巴兰、及与偕之使臣、</p>
<p>41诘旦、巴勒引巴兰至巴力崇邱、观以色列营之边隅、</p>
<p>↑返回页首</p>

</div>
</body>
</html>
