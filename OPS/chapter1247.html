<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十二章</title>
</head>
<body>
<div>
<h3>第二十二章</h3>
<p>1使者又以邑衢中维生水之河示我、其水光明如晶、自上帝及羔之座而出、</p>
<p>2河之左右、有维生之树、其果十有二种、月结其实、其叶以医列邦、</p>
<p>3咒诅不复有、上帝及羔之座在焉、其仆将事之、</p>
<p>4且觐主面、主名亦在其额、</p>
<p>5不复有夜、无需灯光日光、盖主上帝光耀之、且彼众秉权、以至世世、○</p>
<p>6又谓我曰、此言信且真也、主即感诸先知之上帝、遣其使者、以必速成之事示其诸仆、</p>
<p>7我必速至、守此书之豫言者福矣、○</p>
<p>8于此事闻且见者、我约翰也、既闻见之、遂伏拜示我此事之使者前、</p>
<p>9彼谓我曰、毋以为也、我与尔及尔诸兄弟即先知、并守此书之言者、同为仆、尔当拜上帝也、○</p>
<p>10又曰、勿缄此书之豫言、盖时迩矣、</p>
<p>11不义者仍为不义、污秽者仍为污秽、义者仍为义、圣者仍为圣、</p>
<p>12我必速至、携其值、各依其工而报之、</p>
<p>13我为始与终、先与后、本与末、</p>
<p>14涤其袍者福矣、俾得权于维生之树、由诸门而入邑、</p>
<p>15其外则有犬类、巫术、淫乱、凶杀、拜像、及凡好诳而行之者、○</p>
<p>16我耶稣已遣我使、为诸会以此事证于尔曹、我乃大卫之根株苗裔、及光明之晨星、○</p>
<p>17圣神与新妇皆曰来、闻者亦当曰来、渴者当来、凡愿之者、可得维生之水、而无费也、○</p>
<p>18我语凡闻此书之豫言者、或加增之、上帝必以此书所录之灾、加诸彼、</p>
<p>19或删减之、上帝必由此书所录维生树及圣邑、删除其分、○</p>
<p>20证此书者曰、然、我乃速至、阿们、主耶稣其至哉、</p>
<p>21愿主耶稣之恩、与诸圣徒偕焉、阿们、</p>

</div>
</body>
</html>
