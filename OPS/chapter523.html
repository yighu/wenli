<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三章</title>
</head>
<body>
<div>
<h3>第三章</h3>
<p>1厥后、约伯启口、诅其诞辰、</p>
<p>2 3曰、愿我生之日泯没、人言妊男之夕无有、</p>
<p>4愿是日晦冥、上帝不垂顾之、辉光不烛照之、</p>
<p>5愿幽暗阴翳取之、叆叇覆之、日蚀恐之、</p>
<p>6愿是夕为昏黑所夺、不豫于年期、不入乎月数、</p>
<p>7愿是夕孤寂、不闻欢声、</p>
<p>8愿彼诅日、有术招鳄者诅之、</p>
<p>9愿其晨星闇然、盼光不得、曙色不见、</p>
<p>10因其不闭我母胎之门、不掩我目前之难、</p>
<p>11我何不堕胎而死、何不甫产而亡、</p>
<p>12胡为膝接我、乳哺我、</p>
<p>13非然者、则已宴然而卧、安然而寝、</p>
<p>14与为己重建邱墟之君相同在、</p>
<p>15或与有金、以银充室之侯伯相偕、</p>
<p>16或如未满期之胎、未见光之婴、</p>
<p>17在彼凶暴者息骚扰、困惫者得康宁、</p>
<p>18囚者相安、不闻督迫之声、</p>
<p>19尊卑同居、奴脱于主、○</p>
<p>20胡为赐光于受难者、赐生于苦心者、</p>
<p>21彼望死不得、掘地求之、甚于求宝藏、</p>
<p>22寻获冢墓、则喜乐不胜、</p>
<p>23人为上帝所域、行径迷茫、胡为锡之以光、</p>
<p>24我未食而先叹、呻吟之声、有如水涌、</p>
<p>25所虑者临我、所惧者及我、</p>
<p>26不得平康、不得安居、不得宴息、而难至焉、</p>

</div>
</body>
</html>
