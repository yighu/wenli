<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第六十二章</title>
</head>
<body>
<div>
<h3>第六十二章</h3>
<p>1我为锡安故、不默然无言、为耶路撒冷故、不安然而止、迨其公义显著如辉光、拯救如火炬、</p>
<p>2列国将观尔公义、诸王将睹尔荣耀、尔必得新名、耶和华之口所命、</p>
<p>3且为花冠、在耶和华之手中、为王冕、在尔上帝之掌上、</p>
<p>4尔不复称为被弃者、地不复称为荒芜者、尔必称为我之所悦、地必称为有夫、盖耶和华悦尔、尔地必归之、</p>
<p>5譬诸壮男、得厥处女、尔之子民、亦将归尔、尔之上帝将以尔为乐、如新娶者燕其新婚、○</p>
<p>6耶路撒冷欤、我置戍卒于尔城垣、彼昼夜不缄默、提撕耶和华者、尚其无息、</p>
<p>7俾不安然、待其建造耶路撒冷、使为全地所揄扬、</p>
<p>8耶和华指己右手、及其有能之臂而誓、不复以尔之谷、给尔仇敌为食、尔所勤劳而得之酒、外人不复饮之、</p>
<p>9惟获者得而食之、颂美耶和华敛者得而饮之、于我圣所之院、○</p>
<p>10当出邑门、为民备路、筑甬道、去其石、为列邦立帜、</p>
<p>11耶和华宣告于地极曰、普告锡安女、尔之拯救临至、加以赏赉、行其报施、</p>
<p>12人将称斯民为圣民、耶和华所赎者、尔必称为寻获不弃之邑、</p>

</div>
</body>
</html>
