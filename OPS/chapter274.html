<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三章</title>
</head>
<body>
<div>
<h3>第三章</h3>
<p>1约书亚夙兴、偕以色列众离什亭、至约但、未济而宿、</p>
<p>2越三日、有司巡营、</p>
<p>3谕民曰、尔见利未人祭司舁尔上帝耶和华之约匮、则离尔所、从诸其后、</p>
<p>4相距约二千肘、不可近前、藉知当行之途、昔尔所未行者、</p>
<p>5约书亚告民曰、尔当洁己、明日耶和华将行奇事于尔中、</p>
<p>6又告祭司曰、当舁约匮、先民而济、祭司遂舁约匮、先民而行、</p>
<p>7耶和华谕约书亚曰、自今日始、我将使尔为大于以色列众前、俾知我今偕尔、如昔偕摩西然、</p>
<p>8当命舁约匮之祭司、至约但滨、立于水中、</p>
<p>9约书亚告以色列人曰、尔曹前来、听尔上帝耶和华之言、</p>
<p>10又曰、尔可知维生上帝在于尔中、必于尔前驱逐迦南人、赫人、希未人、比利洗人、革迦撒人、亚摩利人、耶布斯人、</p>
<p>11全地主宰之约匮、先尔而入约但河中、</p>
<p>12今在以色列支派中、当简十二人、每支派一人、</p>
<p>13祭司舁全地主宰耶和华之约匮、立足约但水中时、水必断流、自上而下之水、必立为堆、</p>
<p>14民既离幕、欲济约但、祭司舁约匮先民而行、</p>
<p>15时值收获、约但水溢于岸、舁约匮之祭司至河、足濡于水、</p>
<p>16自上而下之水、遂立为堆、相离甚远、在撒拉但旁之亚当邑、其流于亚拉巴盐海之水悉绝、民乃由耶利哥相对之处而济、</p>
<p>17舁耶和华约匮之祭司、稳立燥土、在约但河中、待以色列族尽由陆地、而过约但、</p>

</div>
</body>
</html>
