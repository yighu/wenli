<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第五章</title>
</head>
<body>
<div>
<h3>第五章</h3>
<p>1诣上帝室、慎尔步履、盖前而听、愈于愚人献祭、以其不知所行乃恶也、</p>
<p>2尔于上帝前、勿造次启口、勿心急出言、缘上帝在天、尔在地、故宜寡言、</p>
<p>3多事致梦、多言致愚、</p>
<p>4许愿于上帝、宜偿之勿缓、盖彼不悦愚者、所许者必偿之、</p>
<p>5许愿不偿、宁不许愿、</p>
<p>6勿纵尔口陷身于罪、勿于使者前曰、乃错误也、曷使上帝闻尔声而怒、败尔手之所为、</p>
<p>7梦多词繁、内有虚空、惟当寅畏上帝、○</p>
<p>8若在州中见贫者受虐、或见强者夺公义、勿以为异、盖有居位较高者鉴之、又有更高者在焉、</p>
<p>9且地利属众庶、即王亦受田畴之供、○</p>
<p>10好金者、得金而不知足、好富者、获利而不知餍、斯亦虚空、</p>
<p>11货财增、食之者亦增、其主有何益哉、惟目睹之而已、</p>
<p>12工人食无多寡、俱得安眠、富者以其丰裕、不得寝睡、○</p>
<p>13我于日下见有大患、乃人存积货财、反自害也、</p>
<p>14猝遭祸患、货财俱亡、如其生子、手无所有、</p>
<p>15其出母胎、裸体而来、亦必如是而逝、劳而得者、手无可携、</p>
<p>16若何而来、亦若何而去、斯为大患、劳而捕风、有何益哉、</p>
<p>17毕生饮食于暗、且多烦恼、遘疾逢怒、○</p>
<p>18我所见为善为美者、人在上帝所赐有生之期、饮食而享于日下劳而得者、此乃其值也、</p>
<p>19凡蒙上帝赐以资财富有、俾能享受、而取其值、乐其所劳、此乃上帝之赐也、</p>
<p>20彼不多念其在世之日、盖上帝应其中心之乐也、</p>

</div>
</body>
</html>
