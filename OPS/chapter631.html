<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第六十九篇</title>
</head>
<body>
<div>
<h3>第六十九篇</h3>
<p>大卫之词使伶长歌之调用百合花○</p>
<p>1上帝欤、尚其救我、诸水迫我兮、</p>
<p>2我陷淤泥、立足无地、我入深水、洪涛淹没兮、</p>
<p>3我呼吁而疲倦、我喉干燥、企望我上帝、目为之瞆兮、</p>
<p>4无端憾我者、多于我首之发、无理仇我、欲灭我者、强而有力、我未尝夺诸人、必须偿之兮、</p>
<p>5上帝欤、我之愚昧、为尔所知、我之罪愆、未隐于尔兮、</p>
<p>6万军之主耶和华欤、勿使企望尔者、因我而蒙羞、以色列之上帝欤、勿使寻求尔者、因我而受辱、</p>
<p>7我为尔受诟詈、羞惭蔽我面兮、</p>
<p>8我于昆弟为外人、我于同胞为异族兮、</p>
<p>9为尔室之热衷灼我、斥尔者之诟詈归我兮、</p>
<p>10我流涕禁食、以苦己心、反为我辱兮、</p>
<p>11以麻为衣、则为人之话柄兮、</p>
<p>12坐于邑门者品评我、酒徒以我为歌兮、</p>
<p>13耶和华欤、于见纳时、我祈祷尔、上帝欤、依尔慈惠之盛、拯救之诚、俞允我兮、</p>
<p>14拯我于淤泥、勿使陷溺、援我于憾我者、出我于深水兮、</p>
<p>15勿容大水没我、深渊灭我、阱口封于我上兮、</p>
<p>16耶和华欤、尔之慈惠佳美、尚其俞允我、依尔鸿慈、转而顾我兮、</p>
<p>17勿向尔仆掩面、我在难中、速允我兮、</p>
<p>18近我而救之、因我敌而赎我兮、</p>
<p>19我受诟詈、羞耻凌辱、尔悉知之、我敌咸在尔前兮、</p>
<p>20诟詈伤我心、忧郁满我怀、望得矜恤、而无其人、望人慰藉、未见其一兮、</p>
<p>21彼乃食我以胆、渴时饮我以酰兮、</p>
<p>22愿其筵席、变为网罗于其前、平安之时、变为机槛兮、</p>
<p>23其目昏眊不见、其腰战栗不已兮、</p>
<p>24尔以恚忿倾之、以烈怒迫之兮、</p>
<p>25愿其住址荒寂、幕无居人兮、</p>
<p>26盖彼迫尔所击者、道尔所伤者之苦兮、</p>
<p>27愿尔以罪加于其罪、勿容与于尔义兮、</p>
<p>28愿彼涂于生命册、不与义人同录兮、</p>
<p>29我困苦忧伤、上帝欤、愿尔拯救、置我于高处兮、</p>
<p>30我则以诗歌颂上帝之名、以称谢尊之为大兮、</p>
<p>31此耶和华所悦、愈于献牛、蹄角兼备之牡牛兮、</p>
<p>32谦逊者见之则喜、尔求上帝者、其苏乃心兮、</p>
<p>33耶和华俯听贫者、不蔑视其俘囚兮、</p>
<p>34愿天地颂美之、海与其中动物、咸赞扬之兮、</p>
<p>35盖上帝必救郇、建犹大邑、民居其间、以之为业兮、</p>
<p>36其仆之裔嗣之、爱其名者、居于其中兮、</p>

</div>
</body>
</html>
