<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二章</title>
</head>
<body>
<div>
<h3>第二章</h3>
<p>1亚摩斯子以赛亚、所得论犹大与耶路撒冷之预言、○</p>
<p>2越至末日、耶和华室之山必坚立、为众山之冠、超乎诸岭、万邦汇之、</p>
<p>3众民将往而言曰、其来、我侪登耶和华之山、诣雅各上帝之室、彼将教我以其道、我将履于其途、盖法律自锡安而出、耶和华之言、由耶路撒冷而来、</p>
<p>4彼将行鞫于列邦、解决于众民、俾其以剑制犁、以戈制镰、国不兴戎相攻、人不复习战、○</p>
<p>5雅各家其来、共行于耶和华光辉之中、</p>
<p>6盖尔民雅各家、充乎东方之俗、效非利士人为巫觋、且与异邦结盟、故尔弃之、</p>
<p>7其地满以金银、货财无算、盈以马匹、车乘无数、</p>
<p>8其地偶像充斥、崇拜己手所作、己指所造、</p>
<p>9贱者屈、尊者降、尔勿赦之、</p>
<p>10宜入于磐岩、匿于尘土、以避耶和华之威烈、及其赫赫之荣光、</p>
<p>11是日也、人之高视必降、人之骄矜必卑、惟耶和华独见崇高、</p>
<p>12盖万军之耶和华、将有一日临及骄矜者、狂傲者、自高者、降之为卑、</p>
<p>13亦临及利巴嫩高大之香柏、巴珊之橡树、</p>
<p>14暨诸崇山峻岭、</p>
<p>15崇高之台榭、巩固之城垣、</p>
<p>16他施之舟、可悦之物、</p>
<p>17是日也、人之高志必降、人之骄矜必卑、惟耶和华独见崇高、</p>
<p>18凡诸偶像、尽归消亡、</p>
<p>19耶和华兴起震动大地之时、人将入于岩之窟、地之穴、以避耶和华之威烈、及其赫赫之荣光、</p>
<p>20是日也、人之金银偶像、为崇拜而造者、必投之鼹鼠蝙蝠、</p>
<p>21耶和华兴起、震动大地之时、人将入于岩之穴、磐之隙、以避耶和华之威烈、及其赫赫之荣光、</p>
<p>22勿恃世人、彼之生气、仅在鼻中、何足算哉、</p>

</div>
</body>
</html>
