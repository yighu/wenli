<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第七章</title>
</head>
<body>
<div>
<h3>第七章</h3>
<p>1耶稣语民诸言既毕、遂入迦百农、</p>
<p>2有百夫长之爱仆、病将死、</p>
<p>3风闻耶稣、遣犹太长老求之、来医其仆、</p>
<p>4乃诣耶稣恳求曰、尔为之行此、其人宜也、</p>
<p>5以其爱我民、为我建会堂、</p>
<p>6耶稣偕往、距室不远、百夫长遣友就而谓之曰、主、毋劳、尔临我舍、我不堪也、</p>
<p>7即我就尔、亦觉不堪、第发一言、我仆必愈、</p>
<p>8盖我隶人权、有士卒隶我权、命此往则往、彼来则来、命仆行是则行是、</p>
<p>9耶稣闻而奇之、回顾从者曰、我语汝、如是之笃信、即以色列中、亦未之见也、</p>
<p>10所遣者归、见仆已愈、○</p>
<p>11未几、耶稣适一邑、名拿因、其徒及大众同行、</p>
<p>12近邑门、有舁死者出、其母独此子而嫠、邑民送之者甚众、</p>
<p>13主见而悯之、曰、毋哭、</p>
<p>14遂近按其榇、舁者止、耶稣曰、少者、我命尔起、</p>
<p>15死者起而坐且言、遂付之于其母、</p>
<p>16众惊惧、归荣上帝曰、大先知兴于我中、上帝临格其民矣、</p>
<p>17此风声遍扬于犹太及四方、○</p>
<p>18约翰之徒以斯事悉告之、</p>
<p>19约翰遂召其徒二人、遣诣耶稣曰、当来者尔乎、抑他人是望乎、</p>
<p>20二人诣耶稣曰、施洗约翰遣我诣尔云、当来者尔乎、抑他人是望乎、</p>
<p>21时、耶稣医诸疾病痛苦、及患恶鬼者、且多赐瞽者得明、</p>
<p>22遂语之曰、以尔所见所闻、往告约翰、如瞽者明、跛者行、癞者洁、聋者聪、死者苏、贫者闻福音、</p>
<p>23凡不我弃者福矣、○</p>
<p>24约翰之使者退、耶稣举约翰语众曰、尔曩出野何观耶、风动之苇乎、</p>
<p>25抑尔出何观耶、衣毳衣者乎、夫衣文绣而享膏粱者、在王宫也、</p>
<p>26然则尔出何观耶、观先知乎、是也、我语汝、且卓越于先知也、</p>
<p>27此即经所谓、我遣我使先尔、以备尔路者也、</p>
<p>28我语汝、妇之所生、未有大于约翰者、然在上帝国之微者、犹大于彼也、</p>
<p>29庶民与税吏、既受约翰之洗、闻之遂义上帝、</p>
<p>30惟法利赛人与律师、未受其洗、自暴而拒上帝之旨、</p>
<p>31又曰、斯世之人、我何以比之、彼何似耶、</p>
<p>32似童子坐于市、相呼曰、我吹龠、尔不踊、我举哀、尔不哭、</p>
<p>33盖施洗约翰至、不食饼、不饮酒、尔言其患鬼、</p>
<p>34人子至、式食式饮、尔言其嗜食甘酒、税吏罪人之友也、</p>
<p>35夫智也、惟其弟子义之、○</p>
<p>36有法利赛人、请耶稣共食、遂入其家席坐、</p>
<p>37邑中一妇、罪人也、知耶稣席坐于法利赛人之家、携玉瓶盛香膏、</p>
<p>38立其后、傍其足而哭、泪濡其足、以发拭之、且吻接之、以香膏膏之、</p>
<p>39请耶稣之法利赛人见之、意谓斯人若先知、必知扪之者为谁、为何如妇、乃罪人也、</p>
<p>40耶稣谓之曰、西门、我有以语尔、曰、夫子言之、</p>
<p>41曰、债主某、有二负债者、一负五十金、一负五金、</p>
<p>42因无以偿、悉免之、斯二人之爱债主、孰甚、</p>
<p>43西门对曰、我意其多免者、曰、尔所拟者是也、</p>
<p>44遂顾妇语西门曰、尔见此妇乎、我入尔家、尔未尝以水濯我足、惟彼以泪濡我足、以发拭之、</p>
<p>45尔未尝吻接我、惟彼自我入时、吻接我足不已、</p>
<p>46尔未尝以膏膏我首、惟彼以香膏膏我足、</p>
<p>47故我语汝、彼多罪见赦矣、以其多爱也、惟赦之少者、其爱亦少、</p>
<p>48遂谓妇曰、尔罪赦矣、</p>
<p>49同席者相语曰、此为谁、而赦罪乎、</p>
<p>50耶稣谓妇曰、尔信救尔矣、可安然而往、</p>

</div>
</body>
</html>
