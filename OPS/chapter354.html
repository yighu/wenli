<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三章</title>
</head>
<body>
<div>
<h3>第三章</h3>
<p>1扫罗家与大卫家、相战日久、大卫渐强、扫罗家渐弱、○</p>
<p>2大卫在希伯仑生子、长暗嫩、乃耶斯列女亚希暖所出、</p>
<p>3次基利押、乃曾适迦密人拿八之亚比该所出、三押沙龙、乃基述王达买女玛迦之子、</p>
<p>4四亚多尼雅、乃哈及之子、五示法提雅、乃亚比他之子、</p>
<p>5六以特念、乃大卫妻以格拉所出、此皆大卫在希伯仑所生者、○</p>
<p>6扫罗家与大卫家相战时、押尼珥在扫罗家自强、</p>
<p>7昔扫罗有妃利斯巴、爱亚之女也、伊施波设谓押尼珥曰、尔何与我父之妃同室、</p>
<p>8押尼珥闻言、怒甚、曰、我岂为犹大之犬首乎、我厚待尔父扫罗家、及其兄弟友朋、不以尔付于大卫手、今日乃以此妇罪我、</p>
<p>9耶和华曾与大卫誓、我必为大卫成其事、否则愿上帝罚我维倍、</p>
<p>10我必夺国于扫罗家、立大卫之位、治以色列及犹大、自但至别是巴、</p>
<p>11伊施波设畏押尼珥、不答一词、○</p>
<p>12押尼珥遣使见大卫曰、斯土属谁乎、又曰、尔与我约、我手必助尔、使以色列众悉归尔、</p>
<p>13曰、善、我与尔约、惟索一事、尔来见时、必携扫罗女米甲至、否则毋觌我面、</p>
<p>14大卫遣使见扫罗子伊施波设曰、以我妻米甲反我、即昔我以非利士人之阳皮一百所聘者、</p>
<p>15伊施波设遣使、自其夫拉亿子帕铁取之、</p>
<p>16夫随其后、且行且哭、偕至巴户琳、押尼珥谓之曰、归哉、乃归、○</p>
<p>17押尼珥曾与以色列长老相议曰、昔尔求大卫为尔王、</p>
<p>18今可行之、盖耶和华论大卫曰、我必藉我仆大卫手、拯我民以色列、脱于非利士人、及诸敌之手、</p>
<p>19押尼珥亦与便雅悯人言之、遂往希伯仑、以以色列及便雅悯家所愿者、告大卫、</p>
<p>20押尼珥与从者二十人、至希伯仑见大卫、大卫为之设筵、</p>
<p>21押尼珥谓大卫曰、我将启行、集以色列众、归我主我王、与尔立约、使尔随心所欲而王、大卫遣押尼珥、遂安然而去、</p>
<p>22约押及大卫之臣仆、侵敌而归、大获货财、时、押尼珥不与大卫共在希伯仑、已被遣安然而去、</p>
<p>23约押与其军旅既至、或告约押曰、尼珥子押尼珥来见王、而王遣之、彼安然而去矣、</p>
<p>24约押诣王曰、尔何所为、押尼珥来见、奚为遣之、而彼已去、</p>
<p>25尔知尼珥子押尼珥至此、乃欺尔也、欲窥尔之出入、与尔凡所为耳、</p>
<p>26约押既出、遂遣使追押尼珥、自西拉井携之返、而大卫不知也、</p>
<p>27押尼珥返希伯仑、约押引至邑门、佯欲私语、刺其腹、致之死、以报流弟亚撒黑血之仇、</p>
<p>28大卫闻之、曰、流尼珥子押尼珥之血、我与我国、在耶和华前、永无罪辜、</p>
<p>29愿归约押之首、与其父全家、愿约押家、或患白浊、或患癞疾、或扶杖而行、或陨没于刃、或乏食、历世不绝其人、</p>
<p>30约押及弟亚比筛戮押尼珥、因其于基遍战场、杀其弟亚撒黑故也、○</p>
<p>31大卫命约押与相从之众曰、裂衣束麻、哀悼于押尼珥前、大卫王随柩而行、</p>
<p>32葬押尼珥于希伯仑、王于墓旁大声而哭、民众亦哭、</p>
<p>33王悼押尼珥曰、押尼珥之死、可如庸人之亡乎、</p>
<p>34尔手未缚、尔足未桎、尔之陨没、犹人之亡于匪类也、民复哭之、</p>
<p>35日尚未入、民咸至、请大卫食饼、大卫誓曰、如日未入、而我食饼、或食他物、愿上帝罚我维倍、</p>
<p>36民见此、则悦、凡王所为、民皆悦之、</p>
<p>37当日以色列民众、咸知杀尼珥子押尼珥、非由于王、</p>
<p>38王谓臣仆曰、汝岂不知今日在以色列中、为牧伯为大人者陨没乎、</p>
<p>39我虽受膏为王、今犹荏弱、此洗鲁雅之子、逼我太甚、愿耶和华依恶人之恶而报之、</p>

</div>
</body>
</html>
