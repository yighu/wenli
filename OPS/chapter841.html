<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十二章</title>
</head>
<body>
<div>
<h3>第二十二章</h3>
<p>1耶和华曰、尔往犹大王宫宣言、</p>
<p>2曰、犹大王欤、尔坐大卫之位、尔与臣仆、暨尔民入是门者、其听耶和华言、</p>
<p>3耶和华曰、尔宜秉公行义、拯被劫者于暴者之手、勿枉宾旅孤寡、勿虐待之、勿流无辜之血于斯土、</p>
<p>4如尔果从斯言、则必有君王坐大卫之位、乘车服马、与其臣仆庶民、俱由此室之门而入、</p>
<p>5如尔不听斯言、耶和华曰、我指己而誓、此室必为荒芜、</p>
<p>6耶和华论犹大王家曰、我视尔若基列、若利巴嫩之巅、然我必使尔成为旷野、无人居处之邑、</p>
<p>7我必使残贼者、各执器械至而攻尔、伐尔香柏之佳者、投之于火、</p>
<p>8多邦之人经是邑者、将相语曰、耶和华如是待此大邑、何故、</p>
<p>9则将应之曰、因彼背其上帝耶和华之约、崇拜服事他神也、○</p>
<p>10毋为死者哭泣悲哀、惟为往者痛哭、盖彼不得复返、不再睹其故土、</p>
<p>11耶和华论约西亚子沙龙、继父为王、而出斯土、曰、彼不复返、</p>
<p>12必死于被虏之地、不复睹斯土、○</p>
<p>13以非义建第、以不公筑室、役人而不给值、其人祸矣、</p>
<p>14彼曰、我必建巨宅、筑广厦、辟窗牖、盖以香柏、涂以丹雘、</p>
<p>15尔以香柏之工竞美、岂得因此为王乎、尔父式饮式食、秉公行义、而获福祉、</p>
<p>16彼为贫乏伸冤、遂得亨通、耶和华曰、如是岂非识我乎、</p>
<p>17惟尔心目、专务贪婪、流无辜之血、行强迫暴虐、</p>
<p>18故耶和华论犹大王约西亚子约雅敬云、民不悼之曰、哀哉我昆弟、哀哉我姊妹、亦不悼之曰、哀哉我主、哀哉我主之荣、</p>
<p>19人必曳之而出、掷于耶路撒冷邑外、瘗之如驴、○</p>
<p>20尔其陟利巴嫩而哀号、在巴珊扬声、自亚巴琳哀号、盖尔之情人皆亡矣、</p>
<p>21尔兴盛时、我与尔言、惟尔曰、我不听、尔自幼时、所为若是、不从我言、</p>
<p>22尔之民牧、必为风吞噬、尔之情人、必为人俘囚、其时尔必因行诸恶、含羞抱愧、</p>
<p>23居利巴嫩、巢于香柏者欤、尔遭难时、若产妇之劬劳、何其可悯、</p>
<p>24耶和华曰、我指己生而誓、犹大王约雅敬子哥尼雅、虽为我右手之印、我必脱尔、</p>
<p>25付于索尔命、及尔所畏者之手、即巴比伦王尼布甲尼撒、与迦勒底人之手也、</p>
<p>26我必驱尔、及生尔之母、入于他邦、非尔生长之区、必死于彼、</p>
<p>27厥心所慕之地、不得返焉、</p>
<p>28此哥尼亚、乃为见弃之毁器、无人悦之乎、彼与其裔、何为被逐、投于未识之地耶、</p>
<p>29斯土、斯土、斯土、其听耶和华言、</p>
<p>30耶和华曰、宜录斯人无嗣、毕生不获亨通、其裔无有利达、坐大卫之位、而治犹大也、</p>

</div>
</body>
</html>
