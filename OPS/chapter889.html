<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十三章</title>
</head>
<body>
<div>
<h3>第十三章</h3>
<p>1耶和华谕我曰、</p>
<p>2人子欤、以色列之先知、以己意而预言、尔当预言以抵之、曰、尔曹其听耶和华言、</p>
<p>3主耶和华云、祸哉、彼愚昧之先知、乃徇己意、无所见也、</p>
<p>4以色列乎、尔之先知、譬如荒邱之狐、</p>
<p>5尔未上至破坏之处、亦未为以色列家之垣墉、在于耶和华之日、坚立于陈、</p>
<p>6彼见虚伪、及欺诳之卜筮、谓耶和华言之、然耶和华未尝遣之、彼乃使人冀其言有验、</p>
<p>7我未谕尔、而尔曰耶和华言之、尔所得者、非虚伪之启示乎、尔所言者、非欺诳之卜筮乎、</p>
<p>8主耶和华曰、因尔言虚伪、见欺诳、我则敌尔、</p>
<p>9维彼先知、得虚伪之启示、占欺诳之卜筮、我必以手御之、不得与于我民之会、不录于以色列家之籍、不入于以色列地、则知我乃主耶和华、</p>
<p>10盖彼诱惑我民、谓曰平康、实无平康、人筑垣墉、彼以不坚之泥涂之、</p>
<p>11尔当告涂者云、垣必倾圮、霪雨下、巨雹降、飘风裂之、</p>
<p>12垣既倾圮、人不语尔云、尔所涂之泥安在乎、</p>
<p>13故主耶和华曰、我必震怒以飘风裂之、发忿以霪雨巨雹毁之、</p>
<p>14如是、尔以不坚之泥所涂之垣、我必毁之、倾之于地、露其基址、倾时、尔亦亡于其中、则知我乃耶和华、</p>
<p>15我泄我忿于垣、及以不坚之泥而涂之者、告尔曰、垣与涂者、俱归乌有、</p>
<p>16此即以色列之先知、彼指耶路撒冷预言、为之得平康之启示、实无平康、主耶和华言之矣、○</p>
<p>17人子欤、我民女以己意预言、尔其预言以抵之、</p>
<p>18曰、主耶和华云、祸哉女也、为诸肘缝枕、依身之长短制巾、以猎人命、尔岂欲猎我民之命、而保他命以利己乎、</p>
<p>19尔为数掬之麰麦、数方之饼、辱我于我民中、我民听从妄诞、尔与之言诳、以杀不当死者、而存不当生者、</p>
<p>20故主耶和华曰、尔曹制枕猎人之命、有若罗鸟、我恶尔枕、必夺之于尔肱、释尔所猎之命、如鸟飞去、</p>
<p>21亦裂尔巾、救我民于尔手、不复为尔所猎、尔则知我乃耶和华、</p>
<p>22惟彼义人、我未使之殷忧、尔以妄诞使之心戚、亦坚恶人之手、致不转离邪途、而得生存、</p>
<p>23故尔不复得虚伪之启示、不复占卜筮、我必救我民于尔手、尔则知我乃耶和华、</p>

</div>
</body>
</html>
