<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第七十一篇</title>
</head>
<body>
<div>
<h3>第七十一篇</h3>
<p>1耶和华欤、我托庇于尔、俾我永不羞愧兮、</p>
<p>2依尔之义、释我援我、侧耳垂听、而救我兮、</p>
<p>3为我所居之磐石、我可恒诣之、尔曾发令救我兮、盖尔为我巉岩、为我保障兮、</p>
<p>4我上帝欤、援我于恶人之手、脱不义及强暴者之手兮、</p>
<p>5主耶和华欤、尔为我望、我自幼冲、惟尔是恃兮、</p>
<p>6我自出胎、为尔所扶、离乎母腹、蒙尔恩宠、我恒颂尔兮、</p>
<p>7尔为我坚固之避所、视我为异者众兮、</p>
<p>8颂赞尔、尊荣尔、终日盈我口兮、</p>
<p>9我年老时勿我弃、我力衰时勿我离兮、</p>
<p>10盖敌论我、伺索我命者同谋兮、</p>
<p>11曰、上帝弃之、其追捕之、无人救援兮、</p>
<p>12上帝欤、勿远我、我上帝欤、速助我兮、</p>
<p>13抵敌我命者、愿其抱愧被灭、谋害我躬者、愿其受辱蒙羞、</p>
<p>14我则企望恒切、赞美日多兮、</p>
<p>15尔公义、尔拯救、不可胜数、我口终日述之兮、</p>
<p>16我以主耶和华大能之作为而来、祇道尔义兮、</p>
<p>17上帝欤、自幼训我、我素宣尔奇行兮、</p>
<p>18上帝欤、我老年皓首时、勿遗弃我、俟我宣尔力于后世、述尔能于来者兮、</p>
<p>19上帝欤、尔义崇高、行大事之上帝欤、谁似尔兮、</p>
<p>20昔尔使我屡遭大难、今必苏我、援我于地之深处兮、</p>
<p>21尚其使我昌炽、转而慰我兮、</p>
<p>22我上帝欤、我必以瑟赞美尔、赞美尔之诚实、以色列之圣者欤、我必以琴歌颂尔兮、</p>
<p>23歌颂尔时、我口欢呼、我魂尔所赎者、亦欢忭兮、</p>
<p>24我舌终日必述尔义、谋害我者、受辱蒙羞兮、</p>

</div>
</body>
</html>
