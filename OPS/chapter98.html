<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三十二章</title>
</head>
<body>
<div>
<h3>第三十二章</h3>
<p>1雅各复行、上帝之使遇焉、</p>
<p>2雅各见之曰、此乃上帝之军、故名其地曰玛哈念、○</p>
<p>3雅各遣人、先往西珥地以东田、见兄以扫、</p>
<p>4嘱曰、告我主以扫云、尔仆雅各曰、我旅于拉班家、越至今日、</p>
<p>5有牛羊驴仆婢、特遣人告我主、望沾主恩、</p>
<p>6使者反告雅各曰、吾侪诣尔兄以扫、彼率四百人来迎尔、</p>
<p>7雅各大惧、且忧、以从者及牛羊驼、分为二队、</p>
<p>8曰、若以扫来击此队、则彼队可逃、</p>
<p>9遂祷曰、吾祖亚伯拉罕之上帝、吾父以撒之上帝耶和华欤、昔尔命我回故土、返戚属、许待以善、</p>
<p>10尔所施于仆之恩宠诚实、即至微者、亦不堪受、昔我惟执一杖、济此约但、今我已成二队、</p>
<p>11求尔拯我、脱于吾兄以扫之手、盖我惧之、恐其来击我、爰及母子、</p>
<p>12尔曾许待以善、使我苗裔、如海之沙、不可胜数、○</p>
<p>13是夜雅各宿于彼、简其所有、馈兄以扫、</p>
<p>14即山羊牝二百、牡二十、绵羊牝二百、牡二十、</p>
<p>15牝驼与子三十、牝牛四十、牡牛十、牝驴二十、小驴十、</p>
<p>16各为其群、付于仆手、曰、尔先我往、使各群相距、</p>
<p>17嘱其前者曰、我兄以扫遇尔、问尔属谁、将何往、尔前之畜属谁、</p>
<p>18则曰、属我主之仆雅各、以馈我主以扫、雅各亦在后、</p>
<p>19又嘱其二其三、暨一切驱畜者曰、尔遇以扫、亦宜如是告之、</p>
<p>20且曰、尔仆雅各在后、盖雅各自谓、必以前行之礼物、释兄之憾、然后觌面、庶几接我、</p>
<p>21于是礼物先行、雅各是夜宿于队中、○</p>
<p>22雅各夜起、使二妻二婢及十一子、济雅博渡、</p>
<p>23眷聚既济、凡所有者亦济、</p>
<p>24雅各独留、遇一人与之角力、迄于黎明、</p>
<p>25相角之时、其人自知不胜、触雅各髀伤之、</p>
<p>26曰、容我去、天明矣、曰、不为我祝嘏、必不容尔去、</p>
<p>27曰、尔何名、曰、雅各、</p>
<p>28曰、今而后、尔不复名雅各、当名以色列、盖尔与上帝及人较量、而获胜也、</p>
<p>29雅各曰、请以尔名告我、曰、曷问我名、遂在彼为之祝嘏、</p>
<p>30雅各名其地曰毗努伊勒、曰、我与上帝觌面、而我命尚存、</p>
<p>31日出时、雅各过毗努伊勒、髀伤、其行蹒跚、</p>
<p>32因其人触雅各髀、伤其巨筋、故以色列人不食髀之巨筋、至于今日、</p>

</div>
</body>
</html>
