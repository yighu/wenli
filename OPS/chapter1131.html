<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十二章</title>
</head>
<body>
<div>
<h3>第十二章</h3>
<p>1兄弟乎、论及神贶、我不欲尔不知也、</p>
<p>2尔为异邦人时、惑于喑偶、随所牵引、尔所知也、</p>
<p>3故我示尔、感于上帝之神、而谓耶稣可诅者、未之有也、不感于圣神、而能称耶稣为主者、亦未之有也、○</p>
<p>4恩赐有殊、而神惟一、</p>
<p>5职事有殊、而主惟一、</p>
<p>6功用有殊、而上帝惟一、行万事于众中、</p>
<p>7圣神之显著、赋于各人、以致其益、</p>
<p>8或由圣神赋以睿智之言、或由圣神赋以知识之言、</p>
<p>9又或由圣神赋以信德、或由圣神赋以医术、</p>
<p>10更或赋以异能、或以豫言、或辨诸神、或言方言、或译方言、</p>
<p>11此皆一神所行、随其所欲而颁予之、○</p>
<p>12犹身一而体百、身之体虽多、究为一身、基督亦然、</p>
<p>13盖我众不论犹太、希利尼、为奴、自主、皆受洗于一神、合为一身、且皆饮于一神焉、</p>
<p>14夫身非一体、乃百体、</p>
<p>15倘足云、吾非手、不属身、非果不属身也、</p>
<p>16倘耳云、吾非目、不属身、亦非果不属身也、</p>
<p>17若身尽为目、何以听、尽为耳、何以嗅、</p>
<p>18今上帝随其所欲、置百体于身、</p>
<p>19如悉为一体、则身安在、</p>
<p>20故体虽多、而身则一、</p>
<p>21目不能谓手曰、吾弗需尔、首不能谓足曰、吾弗需尔、</p>
<p>22反是、身之百体、其似弱者、尤为要也、</p>
<p>23人所视为体之贱者、则愈尊之、致不雅者益雅矣、</p>
<p>24夫体之雅者、无所需也、上帝调和人身、使不尊者益尊、</p>
<p>25俾身无间、而百体相关焉、</p>
<p>26若一体苦、百体同苦、一体荣、百体同荣、</p>
<p>27尔曹乃基督之身、各自为体、</p>
<p>28上帝立人于会、一使徒、二先知、三教师、继以异能、医术、辅佐者、治理者、言方言者、</p>
<p>29众皆使徒、先知、教师乎、</p>
<p>30皆有异能、医术乎、抑皆言方言、译方言乎、</p>
<p>31尔曹宜慕恩赐之大者、我且示尔以尤妙之道焉、</p>

</div>
</body>
</html>
