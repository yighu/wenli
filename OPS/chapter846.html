<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十七章</title>
</head>
<body>
<div>
<h3>第二十七章</h3>
<p>1犹大王约西亚子约雅敬即西底家即位之初、耶和华有言谕耶利米、</p>
<p>2曰、耶和华谕我云、宜自制索及轭、置于尔项、</p>
<p>3以之付于使者之手、即诣耶路撒冷、觐犹大王西底家者、携至以东王、摩押王、亚扪族之王、推罗王、西顿王、</p>
<p>4又命使者奏其主曰、万军之耶和华、以色列之上帝谕尔云、</p>
<p>5我以大能奋臂、肇造大地、与其上之人民牲畜、以地锡人、依我所视为宜、</p>
<p>6吾今以此诸国、付于我仆巴比伦王尼布甲尼撒手、亦锡以田野之畜、俾供其役、</p>
<p>7列邦必服事之、延及子孙、迨其国之期既届、则有多国大王、使之服役、</p>
<p>8无论何国何族、不服事巴比伦王尼布甲尼撒、不以其项负巴比伦王之轭者、我必以锋刃饥馑疫疠罚之、迨尽灭于其手、耶和华言之矣、</p>
<p>9尔之先知、卜筮占梦、观兆术士、告尔曰、尔必不至服事巴比伦王、勿听之、</p>
<p>10彼之预言、乃妄诞也、欲徙尔曹远离故土、致我驱尔而出、俾尔灭亡、</p>
<p>11凡国愿以其项负巴比伦王轭、而服事之、我必容其留于故土、耕种安居、耶和华言之矣、○</p>
<p>12我循斯言、告犹大王西底家曰、尔曹当以项负巴比伦王轭、而服事之、及其庶民、则获生存、</p>
<p>13尔与尔民、何为欲亡于锋刃饥馑疫疠、如耶和华论不事巴比伦王之国所言者乎、</p>
<p>14彼先知告尔曰、尔必不至服事巴比伦王、勿听之、彼之预言、乃妄诞也、</p>
<p>15耶和华曰、我未遣之、彼托我名而言诳、致我驱尔而出、使尔与语尔之先知偕亡、</p>
<p>16我亦告祭司与庶民曰、耶和华云、尔之先知告尔曰、耶和华室之器、未几必反自巴比伦、勿听之、彼之预言、乃妄诞也、</p>
<p>17勿听焉、宜事巴比伦王、而得生存、何使斯邑荒芜哉、</p>
<p>18如彼果为先知、奉耶和华之命、则当祈万军之耶和华、俾在耶和华室、犹大王宫、耶路撒冷、尚存之器、不被迁于巴比伦、</p>
<p>19万军之耶和华、言及铜柱铜海铜座、暨所遗于斯邑之器、</p>
<p>20即巴比伦王尼布甲尼撒、虏犹大王约雅敬子耶哥尼雅、并犹大耶路撒冷之贵胄、自耶路撒冷至巴比伦时、未取之器、</p>
<p>21万军之耶和华、以色列之上帝曰、耶和华室、及犹大王宫、与耶路撒冷所遗之器、</p>
<p>22俱必迁于巴比伦、存于其所、迨我眷顾斯民之日、其时我必返之、复于旧所、耶和华言之矣、</p>

</div>
</body>
</html>
