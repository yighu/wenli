<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十七章</title>
</head>
<body>
<div>
<h3>第十七章</h3>
<p>1大卫居宫室时、谓先知拿单曰、我居香柏之室、而耶和华约匮乃在帐中、</p>
<p>2拿单曰、尔其从心所欲而行、盖上帝偕尔、</p>
<p>3是夜上帝谕拿单曰、</p>
<p>4往告我仆大卫曰、耶和华云、尔勿建室、为我居所、</p>
<p>5我自导以色列人出埃及、至于今日、未尝居室、乃处帷幕、由此迁彼、</p>
<p>6凡我与以色列人偕行之地、岂曾语牧我民以色列之士师曰、曷不为我建香柏之室乎、</p>
<p>7故当谓我仆大卫曰、万军之耶和华云、我自羊牢中、羊群后、取尔为我民以色列之君、</p>
<p>8尔之所往、我皆与偕、绝尔诸敌、将锡尔大名、如世间大人之名、</p>
<p>9我欲为我民以色列定一区域、而栽植之、使居己所、不复迁移、不复遭恶类之败坏、有如畴昔、</p>
<p>10及我命士师治我民以色列时、我必服尔诸敌、且我告尔、耶和华必为尔建立家室、</p>
<p>11迨尔之日已盈、归尔列祖、我必立尔后裔、即尔子以嗣尔、巩固其国、</p>
<p>12彼将为我建室、我必固其国位、历久弗替、</p>
<p>13我将为其父、彼将为我子、不使我之慈惠离之、如离乎先尔者、</p>
<p>14我必永立之于我家我国、巩固其位、历久弗替、</p>
<p>15拿单循此诸言、依此启示、告大卫、○</p>
<p>16大卫王入坐于耶和华前、曰、耶和华上帝欤、我何人斯、我家若何、尔乃导我至此乎、</p>
<p>17上帝欤、此于尔目、犹以为小、尔又言及尔仆之家、至于久远、耶和华上帝欤、尔之待我、等于尊显之人、</p>
<p>18尔仆受此尊荣、大卫更有何词、盖尔洞悉尔仆、</p>
<p>19耶和华欤、尔为尔仆之故、循尔心志、行此大事、而显示之、</p>
<p>20耶和华欤、以我所闻、尔无可比、尔外无他上帝、</p>
<p>21地上何民、如尔民以色列、上帝亲往埃及赎之、以为己民、且于所赎民前、行大而可畏之事、驱逐列邦、而显尔名、</p>
<p>22尔立以色列民永为尔民、尔耶和华为其上帝、</p>
<p>23耶和华欤、尔论尔仆、与其家所言者、求尔坚固之、至于永远、如言而行、</p>
<p>24愿人永尊尔名为大、曰、万军之耶和华、为以色列之上帝、乃治以色列之上帝、尔仆大卫之家、必坚立于尔前、</p>
<p>25我上帝欤、既启示尔仆、必为之建立家室、故尔仆敢祈于尔前、</p>
<p>26耶和华欤、尔乃上帝、以此福许尔仆、</p>
<p>27今尔乐锡嘏于仆家、俾永存于尔前、耶和华欤、尔既锡福、则永享其福焉、</p>

</div>
</body>
</html>
