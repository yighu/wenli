<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第四十章</title>
</head>
<body>
<div>
<h3>第四十章</h3>
<p>1我侪被虏之二十五年、正月十日、城陷后十四年、是日耶和华感我、导我至此、</p>
<p>2于上帝异象中、导我至以色列地、置于至高之山、山之南方、若有建筑城邑之状、</p>
<p>3既导我至、则见有人、其色若铜、手执麻绳、与量度之竿、而立于门、</p>
<p>4谓我曰、人子欤、我所示尔者、尔其目睹耳闻心思之、盖我导尔至此、乃为示尔此事、尔所见者、悉以告以色列家、○</p>
<p>5我见室外、四周有垣、其人执竿、竿长六肘、肘长、较之常肘再加一掌、乃量其垣、广一竿、高一竿、</p>
<p>6遂至东门、拾级登阶、量其门阈、广计一竿、其次亦广一竿、</p>
<p>7有守卫室、各深一竿、广一竿、守卫室相间五肘、内门之阈、广计一竿、与门廊相近、</p>
<p>8又量门内之廊、计亦一竿、</p>
<p>9复量门廊、深八肘、其柱二肘、门廊向室、</p>
<p>10东门之守卫室、左右各三、深广相同、左右之柱亦相同、</p>
<p>11入门之处、广十肘、长十三肘、</p>
<p>12左右之守卫室、深广各六肘、其前左右有栏、广一肘、</p>
<p>13又量门、自左守卫室之顶、至右守卫室之顶、广二十五肘、门各相向、</p>
<p>14又量众柱、共六十肘、门柱四周有院、延及门廊、</p>
<p>15自外门前、至内门之后廊前、计五十肘、</p>
<p>16诸守卫室、及门内四周之柱、各有窗、闭以斜棂、廊内四周亦有窗、柱上有棕树之状、○</p>
<p>17其人导我入外院、则见四周有室、地铺以石、上有守卫室三十、</p>
<p>18铺石之地在门侧、长与门同、是为下铺石地、</p>
<p>19又量自下门前至内院外、深百肘、东北皆然、</p>
<p>20又量外院向北之门、计其深广、</p>
<p>21其守卫室、左右各三、其柱其廊、与上所言之门相同、院长五十肘、广二十五肘、</p>
<p>22其窗其廊、及棕榭之状、俱循东门之度、登门之阶有七级、其前有廊、</p>
<p>23内院有门、东门北门相对、自彼门量至此门、计百肘、</p>
<p>24又导我南往、见有门南向、乃量其柱其廊、其度如前、</p>
<p>25门与廊四周有窗、与先量之窗相同、院长五十肘、广二十五肘、</p>
<p>26登门之阶有七级、其前有廊、柱上左右、有棕树之状、</p>
<p>27内院有门南向、自彼门至此门、向南量之、计百肘、○</p>
<p>28复导我由南门入内院、遂量南门、其度如前、</p>
<p>29其守卫室、其柱其廊、度亦如前、门与廊四周有窗、院长五十肘、广二十五肘、</p>
<p>30四周有廊、深二十五肘、广五肘、</p>
<p>31廊向外院、柱上有棕树之状、登门之阶有八级、</p>
<p>32又导我入内院、东向而量其门、其度如前、</p>
<p>33其守卫室、其柱其廊、度亦如前、门与廊四周有窗、院长五十肘、广二十五肘、</p>
<p>34廊向外院、柱上左右、有棕树之状、登门之阶有八级、</p>
<p>35又导我至北门量之、其度如前、</p>
<p>36量其守卫室、及柱与廊、四周有窗、院长五十肘、广二十五肘、</p>
<p>37廊向外院、柱上左右、有棕树之状、登门之阶有八级、○</p>
<p>38门内柱侧有小室、以涤燔祭之牲、</p>
<p>39门廊之内、左右各有二几、以宰燔祭补过祭赎罪祭之牲、</p>
<p>40廊外北向之门、其阶旁有二几、门廊之旁、亦有二几、</p>
<p>41门旁左右各四几、共八几、宰牲于上、</p>
<p>42亦有石凿之几四、为燔祭所用、长一肘有半、广一肘有半、高一肘、宰燔祭及他祭牲者、置所用之器于其上、</p>
<p>43有钩广约一掌、钉于廊内四周、几上置胙肉、</p>
<p>44内门之外、内院有室、为讴歌者所居、一在北门旁南向、一往东门旁北向、</p>
<p>45其人告我曰、南向之室、为守殿之祭司所居、</p>
<p>46北向之室、为守坛之祭司所居、即利未裔撒督子孙、诣耶和华而役事者居之、</p>
<p>47又量其院、长百肘、广百肘、其式维方、坛在室前、○</p>
<p>48又导我至室前之廊、而量其柱、左右各广五肘、其门左右、各广三肘、</p>
<p>49廊深二十肘、广十一肘、拾级而登、柱旁复有柱、左右各一、</p>

</div>
</body>
</html>
