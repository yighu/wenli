<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十六章</title>
</head>
<body>
<div>
<h3>第十六章</h3>
<p>1耶和华谓撒母耳曰、我既弃扫罗、不使为以色列王、尔为之怀忧、伊于胡底、可盛膏于角而往、我将遣尔诣伯利恒人耶西、其众子中、我简其一为王、</p>
<p>2撒母耳曰、我何可往、扫罗闻之必杀我、耶和华曰、尔可牵犊、言我来欲祭耶和华、</p>
<p>3召耶西与祭、尔所当为、我将示尔、我所言者、为我膏之、</p>
<p>4撒母耳遵耶和华言而行、至伯利恒、邑之长老战栗迎之、曰、尔为平康而来乎、</p>
<p>5曰、为平康也、我来祭耶和华、尔当洁己而至、同我与祭、撒母耳遂洁耶西及其子、召之与祭、</p>
<p>6既至、撒母耳见以利押、意谓耶和华之受膏者、果在其前也、</p>
<p>7耶和华谓之曰、毋观其容、及躯干之修伟、此人乃我所摈、盖耶和华所见、迥异于人、人观外貌、耶和华则视内心、</p>
<p>8耶西召亚比拿达、使过撒母耳前、撒母耳曰、耶和华亦不简之、</p>
<p>9耶西又使沙玛过焉、撒母耳曰、耶和华亦不简之、</p>
<p>10耶西使七子咸过其前、撒母耳曰、皆非耶和华所简也、</p>
<p>11又曰、尔子咸在此乎、曰、尚有季者牧羊、撒母耳曰、召之使来、彼未至、我侪不席坐、</p>
<p>12遂遣人携之入、其人赤色、目秀貌美、耶和华曰、斯人是也、起而膏之、</p>
<p>13撒母耳取角中之膏、于其诸兄中膏之、自是以后、耶和华之灵大临大卫、撒母耳启行、归于拉玛、○</p>
<p>14耶和华之神离扫罗、有恶神扰之、耶和华使然也、</p>
<p>15其臣仆谓之曰、上帝使恶神扰尔、</p>
<p>16我主当命侍臣、求善鼓琴者、迨恶神临尔时、使之鼓琴、则尔愈焉、</p>
<p>17扫罗命侍臣曰、为我求善鼓琴者、携之至我、</p>
<p>18有一少者对曰、我尝见伯利恒人耶西之子善鼓琴、大勇善战、慎言语、美姿容、耶和华亦偕之、</p>
<p>19扫罗遣使诣耶西曰、尔子大卫、与羊同在、遣至我所、</p>
<p>20耶西以驴负饼、以酒一革囊、与山羊羔一、付其子大卫、奉于扫罗、</p>
<p>21大卫既至、侍立于扫罗前、扫罗爱之甚、遂为其执兵者、</p>
<p>22扫罗遣人诣耶西曰、大卫已沾我恩、容侍我侧、</p>
<p>23值上帝使恶神临扫罗时、大卫取琴鼓之、扫罗则快然而愈、恶神离之、</p>

</div>
</body>
</html>
