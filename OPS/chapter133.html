<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十六章</title>
</head>
<body>
<div>
<h3>第十六章</h3>
<p>1以色列人自以琳启行、出埃及后、二月望日、会众至于汛野、在以琳西乃间、</p>
<p>2会众于野、怨摩西亚伦曰、</p>
<p>3愿在埃及、死于耶和华手、尔时坐于肉鼎之侧、食饼而饱、尔导我入此野、是欲以饥杀斯会众也、○</p>
<p>4耶和华谕摩西曰、我必自天雨粮、民宜日出、敛日所需、以试其遵我法律否、</p>
<p>5至于六日、所敛者必备之、其数倍于他日、</p>
<p>6摩西亚伦语以色列人曰、至夕必知导尔出埃及者、乃耶和华、</p>
<p>7诘朝尔将睹耶和华之荣光、盖尔出怨言、耶和华闻之矣、我何人斯、尔乃怨我、</p>
<p>8摩西又曰、迨耶和华夕食尔以肉、朝饱尔以粮、此言始应、盖尔之怨言、耶和华闻之矣、我何人斯、尔非怨我、乃怨耶和华也、</p>
<p>9摩西谓亚伦曰、告以色列会众云、进于耶和华前、盖尔之怨言、彼已闻之、</p>
<p>10亚伦言时、以色列会众瞻望于野、见耶和华之荣光显于云中、</p>
<p>11耶和华谕摩西曰、</p>
<p>12以色列族之怨言、我已闻之、当告之曰、夕必食肉、朝必饱粮、则知我乃尔之上帝耶和华、○</p>
<p>13夕有鹑来、蔽乎营垒、朝有露降、在营四周、</p>
<p>14厥露既晞、野有圆物、细微如霜、</p>
<p>15以色列民见而弗识、相语曰、此何物耶、摩西曰、此耶和华食尔之粮、</p>
<p>16耶和华之命曰、各宜敛取、如其食量、视幕中人数、各得一俄梅尔、</p>
<p>17以色列人遵命而取、或多或寡、</p>
<p>18以量量之、多者无余、寡者无乏、其敛之也、各随其量、</p>
<p>19摩西告民曰、毋留其余、逮于明旦、</p>
<p>20有不从摩西言者、留之明旦、乃生虫而臭恶、摩西怒焉、○</p>
<p>21每晨各如食量而敛之、日暴则消、</p>
<p>22至于六日、敛粮倍之、人得二俄梅尔、诸会长来告摩西、</p>
<p>23摩西曰、耶和华有言曰、翌日安息、乃耶和华之圣日、欲炙者炙、欲煮者煮、食既有余、存于明旦、</p>
<p>24乃遵摩西命、存于明旦、不臭恶、不生虫、</p>
<p>25摩西曰、今日可食此、盖今为耶和华之安息日、在野索之不得、</p>
<p>26六日间、可敛之、惟七日乃安息、必无所有、</p>
<p>27至七日、民有出而敛者、索之不得、</p>
<p>28耶和华谕摩西曰、尔曹不守我诫、不遵我律、将至何时、</p>
<p>29耶和华以安息日赐尔、故于六日、予尔兼日之粮、至七日、各居其地、勿出其所、</p>
<p>30民遂于七日安息焉、○</p>
<p>31以色列族称斯粮曰玛那、状如芫荽子、其色白、味如蜜饼、</p>
<p>32摩西曰、耶和华命以此物一俄梅尔、留于后世、使见我导汝出埃及时、于野所食尔之粮、</p>
<p>33遂语亚伦曰、以壶盛玛那一俄梅尔、置之耶和华前、留于后世、</p>
<p>34亚伦遵耶和华所命摩西者、置于法匮前以存之、</p>
<p>35以色列人食玛那、历四十年、迨至迦南境、人居之处而后已、</p>
<p>36一俄梅尔、乃伊法十分之一、</p>

</div>
</body>
</html>
