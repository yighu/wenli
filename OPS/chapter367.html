<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十六章</title>
</head>
<body>
<div>
<h3>第十六章</h3>
<p>1大卫过山巅未远、米非波设仆洗巴来迎、携备鞍之驴二、载饼二百、葡萄干一百穗、夏果一百、酒一革囊、</p>
<p>2王曰、汝携此何意、洗巴曰、驴为王眷聚所乘、饼及夏果为少者所食、酒为旷野困惫者所饮、</p>
<p>3王曰、尔主之子安在、曰、在耶路撒冷、盖曰、今日以色列家、必以父之国反我、</p>
<p>4王曰、米非波设所有者、咸归于尔、洗巴曰、我跪拜、愿蒙恩于我主我王之前、○</p>
<p>5大卫王至巴户琳、有扫罗族、基拉子名示每者出、且行且诅、</p>
<p>6以石掷大卫、及其臣仆、时、民庶勇士在王左右、</p>
<p>7示每诅曰、往哉、往哉、尔流血之人、鄙陋之徒也、</p>
<p>8尔代扫罗为王、今耶和华将扫罗家之血、悉归于尔、以此国付于尔子押沙龙、尔流血之人、自取其祸也、</p>
<p>9洗鲁雅子亚比筛谓王曰、此死犬胡为诅我主我王、求尔允我往斩其首、</p>
<p>10王曰、洗鲁雅子、我与尔何与、彼诅大卫、因耶和华命其诅之、孰敢言胡为行此乎、</p>
<p>11又谓亚比筛及诸臣仆曰、我子己身所出、尚索我命、况此便雅悯人乎、姑容之、听其诅、盖耶和华命之矣、</p>
<p>12庶几耶和华鉴我之冤、缘其今日之诅、报我以善、</p>
<p>13大卫及从者行于道、示每行于相对之阪、且行且诅、掷石扬尘、</p>
<p>14王及从者困惫、至一处养其精力、○</p>
<p>15押沙龙与以色列众至耶路撒冷、亚希多弗偕之、</p>
<p>16大卫友亚基人户筛诣押沙龙、曰、愿王万岁、愿王万岁、</p>
<p>17押沙龙曰、尔爱友之情如是乎、何不与友偕行乎、</p>
<p>18户筛曰、不然、惟耶和华与斯民、及以色列众所选者、我必归之、而与之俱、</p>
<p>19且我宜事者为谁、非王之子乎、昔我若何事尔父、今亦如是事尔、</p>
<p>20押沙龙谓亚希多弗曰、我侪当若何而行、尔其谋之、</p>
<p>21亚希多弗曰、尔父留妃以守宫闱、尔入其中、以色列众闻尔为父所憾、则从尔者、皆强厥手矣、</p>
<p>22于是为押沙龙张幕宫巅、押沙龙遂入御父妃、以色列人目睹之、</p>
<p>23当日亚希多弗所设之谋、如咨诹于上帝、为大卫、为押沙龙、皆如是、</p>

</div>
</body>
</html>
