<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十五章</title>
</head>
<body>
<div>
<h3>第十五章</h3>
<p>1有数人来自犹太、训诸兄弟曰、苟不依摩西例受割、不能得救也、</p>
<p>2保罗巴拿巴与之大相争辩、众定意遣保罗、巴拿巴、及会中数人、上耶路撒冷、见使徒长老、以此端问之、</p>
<p>3于是会众送之行、乃经腓尼基、撒玛利亚、述异邦人之向化、诸兄弟大喜、</p>
<p>4至耶路撒冷、会众及使徒长老接纳之、遂述上帝偕己所行之事、</p>
<p>5有法利赛党信者数人、起而言曰、必为之行割、且命守摩西之例、○</p>
<p>6使徒与长老集议此事、</p>
<p>7多所辩论、彼得起、语众曰、兄弟乎、尔知上帝昔于尔中选我、使异邦人由我口闻福音而信、</p>
<p>8且知人心之上帝、亦为之证、</p>
<p>9赐以圣神、如赐我然、无分彼此、以信洁其心、</p>
<p>10今何为试上帝、以列祖及我侪不克负之轭、置门徒颈乎、</p>
<p>11我侪信己得救、乃由主耶稣恩、亦如彼然、○</p>
<p>12众默然、听巴拿巴、保罗、述上帝由彼于异邦人中、所行异迹奇事、</p>
<p>13言竟、雅各曰、兄弟其听之、</p>
<p>14西门已述上帝初垂顾异邦、由其中取民、以归己名、</p>
<p>15诸先知之言、与此符合、</p>
<p>16如经云、此后我将反、复建大卫倾覆之幕、复建其颓垣而立之、</p>
<p>17俾其余民、及凡奉我名之异邦人寻主、</p>
<p>18此自世初、示人斯事之主言之矣、</p>
<p>19故我拟自异邦归上帝者、勿扰之、</p>
<p>20惟书谕之、戒偶像之污与淫、并勒死之牲及血、</p>
<p>21盖伊古以来、摩西之书、于各邑有宣之者、每安息日、读于会堂也、○</p>
<p>22时、使徒长老与会众、决意于其中选人、偕保罗巴拿巴往安提阿、即选称巴撒巴之犹大、及西拉、乃兄弟中之尊者、</p>
<p>23以书托之、其书云、使徒长老兄弟、请安提阿、叙利亚、基利家、异邦之诸兄弟安、</p>
<p>24盖闻有数人出自我中、以言扰尔、倾陷尔心、然非我侪所命、</p>
<p>25我侪同心决意选人、遣偕所爱之巴拿巴保罗就尔、</p>
<p>26皆为我主耶稣基督名而致命者也、</p>
<p>27故遣犹大、西拉、彼将口述此事于尔、</p>
<p>28盖圣神与我侪、决意不以他任加尔、惟此要者数端、</p>
<p>29即戒祭像之物及血、并勒死之牲与淫、尔若戒此、则善矣、愿尔平康、○</p>
<p>30彼等奉遣、至安提阿、集众授书、</p>
<p>31众读之、喜其慰、</p>
<p>32犹大、西拉、亦先知者、以多言劝兄弟、而坚固之、</p>
<p>33居久之、兄弟使之安然归于遣之者、</p>
<p>34 35惟保罗、巴拿巴、仍居安提阿、偕多人训诲、而宣主道、○</p>
<p>36越数日、保罗谓巴拿巴曰、我侪且复往昔宣主道诸邑、视兄弟若何、</p>
<p>37巴拿巴欲携称马可之约翰偕往、</p>
<p>38保罗以为携之非宜、因其昔在旁非利亚离之而去、不偕往供事也、</p>
<p>39遂启争端、彼此分离、巴拿巴携马可、航海往居比路、</p>
<p>40保罗选西拉同行、诸兄弟以之托于主恩、</p>
<p>41乃周行叙利亚、基利家、坚诸会焉、</p>

</div>
</body>
</html>
