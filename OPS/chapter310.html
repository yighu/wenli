<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十五章</title>
</head>
<body>
<div>
<h3>第十五章</h3>
<p>1厥后、时值麦秋、参孙携一山羊之羔探妻、曰、吾欲入室见之、妻父不许、</p>
<p>2曰、我意尔憾之甚、故嫁于尔伴侣、其妹较彼不尤美乎、可娶以代、</p>
<p>3参孙语众曰、今我加害于非利士人、亦无尤焉、</p>
<p>4遂往执野犬三百、以尾相系、束炬于二尾间、</p>
<p>5炬既燃、放火入非利士人之禾稼、凡束而堆积者、与未刈者、暨橄榄园、悉为所焚、</p>
<p>6非利士人问曰、行此者谁、或曰、亭拿人之婿参孙、因以其妻适伴侣故也、非利士人遂至、以火焚女及其父、</p>
<p>7参孙曰、尔既行是、我必复仇而后已、</p>
<p>8遂击非利士人、大行杀戮、尸相枕籍、后往以坦岩穴居焉、○</p>
<p>9非利士人上、建营于犹大、布于利希、</p>
<p>10犹大人曰、尔来攻我、曷故、曰、我来欲缚参孙、以其所行于我者加乎其身、</p>
<p>11有犹大人三千、至以坦岩穴、谓参孙曰、岂不知我为非利士人所辖乎、何行此以累我耶、曰、以其所行于我者、行之于彼也、</p>
<p>12犹大人曰、我来欲缚尔、付于非利士人手、参孙曰、与我誓约、尔不亲击我、</p>
<p>13曰、否、祇缚尔付于其手、必不杀尔、遂以新索二缚之、由岩携之而上、</p>
<p>14既至利希、非利士人呼而迎之、参孙大为耶和华之神所感、臂上之索、如经火之麻、脱于其手、</p>
<p>15参孙见驴之新颊骨、伸手取之、击人以千计、</p>
<p>16曰、我以驴颊骨行戮、积尸成垒、我以驴颊骨杀人、其数盈千、</p>
<p>17言毕、手掷颊骨、其地遂名拉末利希、</p>
<p>18参孙渴甚、吁耶和华曰、尔藉仆手、大施拯救、今将渴死、而陷未受割者之手、</p>
<p>19上帝裂利希之洼处、有水涌出、饮之、精神顿复而苏、故其泉名曰隐哈歌利、在于利希、至今犹存、</p>
<p>20非利士人辖以色列族时、参孙为士师、历二十年、</p>

</div>
</body>
</html>
