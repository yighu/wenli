<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二章</title>
</head>
<body>
<div>
<h3>第二章</h3>
<p>1故我侪当益慎所闻者、恐或遗之、</p>
<p>2盖由天使所言若果巩固、凡干犯不顺者、皆受义报、</p>
<p>3拯救如此之大、我若忽之、胡能逭乎、此乃主始言之、而闻者证于我侪、</p>
<p>4且上帝依己旨、以异兆奇迹、及万殊之能、并圣神之颁赐、亦共证之、○</p>
<p>5夫我所言将来之世、上帝未令服于天使、</p>
<p>6但有证者云、世人为谁、尔垂念之、人子为谁、尔眷顾之、</p>
<p>7尔使之少逊于天使、冠之以尊荣、立之于尔手所造者之上、</p>
<p>8使万物服其足下、既使万物服之、则不遗一物不服之矣、第迄于今、我侪未见万物服之、</p>
<p>9惟见少逊于天使之耶稣、缘死之苦、冠以尊荣、致由上帝之恩、为万人死也、</p>
<p>10盖万物所本所归者、欲引众子得荣、使救之之君、以苦难而完全、宜也、</p>
<p>11夫圣之者与圣者、皆出于一、故称之为兄弟而不耻、</p>
<p>12曰、我将宣尔名于我兄弟、颂尔于会中、</p>
<p>13又曰、我将赖之、又曰、试观我及上帝所赐我之众子、</p>
<p>14夫众子既属血气、彼亦同之、致得由死而灭秉死权者、即魔也、</p>
<p>15且释夫因畏死而终身屈服者、</p>
<p>16彼不援天使、援亚伯拉罕之裔、</p>
<p>17故凡事宜如兄弟、得于上帝之事、为矜恤忠信之大祭司、为民罪作挽回之祭、</p>
<p>18盖己曾见试而受难、则能助凡见试者也、</p>

</div>
</body>
</html>
