<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第一章</title>
</head>
<body>
<div>
<h3>第一章</h3>
<p>1犹大王约雅敬三年、巴比伦王尼布甲尼撒、至耶路撒冷围之、</p>
<p>2主以犹大王约雅敬、及上帝室之器一分、付于其手、携器至示拿地、入于其神之庙、置于其神之库、</p>
<p>3王谕宦官长亚施毗拿、以以色列宗室、及显者中数人、携之而至、</p>
<p>4即少年无疵、美姿容、娴智慧、具知识、明格致、可侍于王宫者、教以迦勒底人之学术语言、</p>
<p>5王命日以己所用之膳、所饮之酒颁之、养之三年、届期侍于王前、</p>
<p>6中有犹大人但以理、哈拿尼雅、米沙利、亚撒利雅、</p>
<p>7宦官长易其名、称但以理曰伯提沙撒、称哈拿尼雅曰沙得拉、称米沙利曰米煞、称亚撒利雅曰亚伯尼歌、</p>
<p>8惟但以理立志、不以王膳与酒自污、遂求宦官长免其受污、</p>
<p>9上帝使但以理蒙恩惠怜恤于宦官长、</p>
<p>10宦官长谓但以理曰、我畏我主我王、既定尔之饮食、何可见尔形容憔悴、不及尔同年少者乎、若然、则于王前、使我莫保首领、</p>
<p>11宦官长委保傅、监理但以理、哈拿尼雅、米沙利、亚撒利雅、</p>
<p>12但以理谓之曰、请试尔仆、饭蔬饮水十日、</p>
<p>13后观我容、及食王膳少者之容、依尔所见而待尔仆、</p>
<p>14乃允斯事、试之十日、</p>
<p>15越十日、见其容、较食王膳少者、尤美而丰、</p>
<p>16保傅乃去所颁之膳与酒、食以菜蔬、</p>
<p>17此四少者、上帝赐以知识聪睿、精于文字学术、但以理洞悉诸启示及梦兆、</p>
<p>18届王所定少者入觐之期、宦官长引之见尼布甲尼撒、</p>
<p>19王与之言、见其中无及但以理、哈拿尼雅、米沙利、亚撒利雅者、遂侍于王前、</p>
<p>20王于所询智慧明哲之事、见其愈于举国之巫人术士十倍、</p>
<p>21但以理在彼、至古列王元年、</p>

</div>
</body>
</html>
