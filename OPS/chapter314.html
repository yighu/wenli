<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十九章</title>
</head>
<body>
<div>
<h3>第十九章</h3>
<p>1当以色列无王时、有利未人旅以法莲山隅、娶妾于犹大伯利恒、</p>
<p>2妾不贞、离夫、归伯利恒父家、居历四月、</p>
<p>3夫起、携一仆二驴往见妾、欲以善言慰藉、冀其旋归、妾导入父室、其父见之、欣喜承迎、</p>
<p>4留之三日、饮食而宿、</p>
<p>5越至四日、夙兴欲行、女之父谓其婿曰、食饼少许、壮尔心力而后行、</p>
<p>6二人同坐饮食、女之父曰、是夜请仍宿此、以快尔心、</p>
<p>7其人起而欲往、女之父强留之、乃复宿焉、</p>
<p>8越至五日、夙兴欲往、女之父曰、请复壮尔心力、延至日昃、于是二人同食、</p>
<p>9其人与妾及仆、起而欲往、女之父曰、日已昃、天将暮矣、请留一宿、以快尔心、诘旦夙兴而归可也、</p>
<p>10其人不欲复宿、乃备二驴、携妾启行、至耶布斯即耶路撒冷相对之所、</p>
<p>11近耶布斯时、日将暮矣、仆谓主曰、请偏行、入耶布斯邑而宿、</p>
<p>12主曰、外族之邑、不属以色列人者、我不入之、必往基比亚、</p>
<p>13又谓仆曰、可适此处一邑而宿、或基比亚、或拉玛、</p>
<p>14遂前行、近属便雅悯之基比亚时、日已入、</p>
<p>15至基比亚、入邑以宿、无人接其入室寓之、乃坐于衢、</p>
<p>16既暮、有老者自田工作而归、彼乃以法莲山地人、旅于基比亚、此地之人、属便雅悯族、</p>
<p>17老者举目、见旅人在衢、问曰、尔奚自、将何往、</p>
<p>18曰、我自犹大伯利恒来、往以法莲山隅、原居于彼、曾至犹大伯利恒、今诣耶和华室、无人接我入室、</p>
<p>19驴有刍粮、我与妾仆有饼及酒、罔有所缺、</p>
<p>20老者曰、愿尔平安、尔之所需、我之责也、勿宿于衢、</p>
<p>21遂导之入室、以刍饲驴、乃濯足饮食、</p>
<p>22适快心时、邑之匪徒环宅叩门、谓室主老者曰、入尔室者、携之出、以遂我欲、</p>
<p>23室主出、谓之曰、兄弟乎、勿行此恶、斯人既入我室、勿妄为、</p>
<p>24我有处女、及彼之妾在此、我俱出之、任尔玷辱、遂尔所欲、惟于斯人勿妄为、</p>
<p>25众不听、旅人执其妾出之、众与淫合、竟夕狎侮、黎明始释、</p>
<p>26昧爽、妇至其主所寓之室、仆于门前、迨乎既旦、</p>
<p>27其主夙兴、启门而出、欲行其途、见妾仆于门前、二手在阈、</p>
<p>28谓之曰、起、我侪行矣、不应、遂置之于驴、启行而归、</p>
<p>29至家、以刀肢解其妾、分为十二、遍送于以色列四境、</p>
<p>30见之者曰、自以色列人出埃及、以迄于今未有若此之事、未之见也、今当思议、而宣言焉、</p>

</div>
</body>
</html>
