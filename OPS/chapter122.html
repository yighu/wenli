<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第五章</title>
</head>
<body>
<div>
<h3>第五章</h3>
<p>1厥后、摩西亚伦入告法老曰、以色列之上帝耶和华云、当释吾民往野守节、</p>
<p>2法老曰、耶和华为谁、使我听其命、而释以色列民乎、我不识耶和华、亦不释以色列民、</p>
<p>3曰、希伯来人之上帝临我、请尔许我适野、历程三日、以祭我上帝耶和华、免其以疫疠锋刃击我、</p>
<p>4王曰、摩西亚伦、尔何释民、俾不操作、尔其往服厥役、</p>
<p>5又曰、斯民众多、尔乃弛其负担、</p>
<p>6是日法老谕民之督工者、与其有司曰、</p>
<p>7厥后斯民陶瓦、勿如畴昔给之以草、使往自敛、</p>
<p>8所陶之瓦、其数如前、毋容少减、彼惰、故号呼曰、容我往祭我之上帝、</p>
<p>9当重其役、使之辛劳、不听浮言、○</p>
<p>10民之督工者、与其有司、出告民曰、法老云、我不给尔以草、</p>
<p>11尔往可得之处敛之、尔工毋得少减、</p>
<p>12民乃散往埃及遍地、敛禾本以代草、</p>
<p>13督者促之曰、日竣其工、与昔有草同、</p>
<p>14法老所委之督、挞其所派以色列之有司、曰、昨与今日、所陶之瓦、不如曩之竣工何也、○</p>
<p>15以色列之有司入见法老、而呼吁曰、曷待仆如是、</p>
<p>16不给以草、而命陶瓦、仆又被挞、咎在王民、</p>
<p>17曰、尔惰矣、尔惰矣、故曰、容我往祭耶和华、</p>
<p>18尔往操作、不给尔草、瓦必如数以纳、</p>
<p>19以色列之有司闻日所陶之瓦、毋容少减、则知已处于难、</p>
<p>20觐法老而出、遇摩西亚伦伫立于途、</p>
<p>21谓之曰、尔使我见恶于法老及群臣、如恶恶臭、授刃其手以杀我、愿耶和华鉴察辨白、○</p>
<p>22摩西返、诣耶和华曰、主欤、奚苦斯民、何为遣我、</p>
<p>23自我觐法老、奉尔名与之言、彼益荼毒斯民、而尔未尝拯之、</p>

</div>
</body>
</html>
