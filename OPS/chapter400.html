<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三章</title>
</head>
<body>
<div>
<h3>第三章</h3>
<p>1犹大王约沙法十八年、亚哈子约兰在撒玛利亚即位、为以色列王、历十二年、</p>
<p>2行耶和华所恶、然不似其父母、盖其父所制巴力之柱、彼除去之、</p>
<p>3惟从尼八子耶罗波安陷以色列人之罪、不离弃之、○</p>
<p>4摩押王米沙、畜羊者也、以羔羊十万、牡羊十万之毛、贡以色列王、</p>
<p>5亚哈既没、摩押王叛以色列王、</p>
<p>6时、约兰王出撒玛利亚、核以色列众、</p>
<p>7遣人诣犹大王约沙法曰、摩押王叛我、尔愿偕我往攻摩押乎、曰、愿往、尔我无异、我民如尔民、我马如尔马、</p>
<p>8曰、当由何路而往、曰、由以东之旷野、</p>
<p>9于是以色列王、与犹大王以东王偕往、纡道而行、历程七日、军旅及所随之牲畜、无水以饮、</p>
<p>10以色列王曰、哀哉、耶和华集此三王、欲付于摩押人手、</p>
<p>11约沙法曰、在此、非有耶和华之先知、可藉以咨诹耶和华乎、以色列王之一仆对曰、昔倾水于以利亚之手者、沙法子以利沙在此、</p>
<p>12约沙法曰、彼有耶和华之言、以色列王与约沙法、及以东王、遂往见之、</p>
<p>13以利沙谓以色列王曰、我与尔何与、其诣尔父母之先知、以色列王曰、不然、耶和华集此三王、欲付于摩押人手、</p>
<p>14以利沙曰、我指所事万军之主、维生之耶和华而誓、我若不视犹大王约沙法在此、必不顾尔、不见尔、</p>
<p>15今当召一鼓琴者至、鼓琴时、耶和华之手临之、</p>
<p>16以利沙曰、耶和华云、于此谷中、遍掘沟洫、</p>
<p>17盖耶和华云、尔不见风、亦不见雨、水必盈于斯谷、尔及牲畜饮之、</p>
<p>18耶和华视此犹为细事、亦必付摩押人于尔手、</p>
<p>19凡诸坚城美邑、尔必毁之、伐其嘉木、塞其水泉、以石毁其腴壤、</p>
<p>20诘朝献素祭时、有水自以东道而来、充溢斯地、</p>
<p>21摩押人闻三王至、欲与之战、则集民众、自甫能执兵者以上、悉立于边界、</p>
<p>22及旦、日照于水、摩押人夙兴、遥望其水、色红如血、</p>
<p>23曰、此乃血也、三王必亡、互相攻击、摩押人乎、其往掠之、</p>
<p>24既至以色列营、以色列人起而攻之、使遁于其前、从而追击、入于摩押境、</p>
<p>25毁其城邑、各掷石以填其腴壤、塞其水泉、伐其嘉木、仅存吉珥哈列设石垣、发石之卒环而攻之、</p>
<p>26摩押王见战势剧烈、则率执刃之士七百、欲冲过之、至以东王、而不能焉、</p>
<p>27乃取当继位之冢子、献为燔祭于垣上、以色列人深恨之、于是三王去之、各返故土、</p>

</div>
</body>
</html>
