<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第五章</title>
</head>
<body>
<div>
<h3>第五章</h3>
<p>1越至三日、以斯帖衣朝服、立于王宫内院、在王宫相对之所、王在宫中坐其位、对于门、</p>
<p>2见后以斯帖立于院中、则加恩、向之举金杖、以斯帖乃前、扪其杖端、</p>
<p>3王谕之曰、后以斯帖、尔何所欲、尔何所求、即国之半、亦必予尔、</p>
<p>4以斯帖曰、我为王设宴、如王悦之、请与哈曼、今日赴宴、</p>
<p>5王命曰、使哈曼速行、如以斯帖所言、于是王及哈曼、赴以斯帖所备之宴、</p>
<p>6宴饮之时、王谓以斯帖曰、尔何所求、我必予尔、尔何所欲、即国之半、亦必为之、</p>
<p>7以斯帖曰、我之所求所欲、</p>
<p>8我若沾恩于王前、且王悦之、允我所求、成我所欲、请与哈曼、赴我所设之宴、明日必依王言而行、</p>
<p>9是日哈曼中心欢悦、欣然而出、然见末底改在御门、不起立、不动身、则怒甚、</p>
<p>10强涊而归、招其友及妻细利斯至、</p>
<p>11以其财货之富、子女之繁、及王擢而升之、超于诸伯王臣诸事、悉告之、</p>
<p>12且曰、后以斯帖设宴、予而外、不许人偕王赴之、明日设宴、我与王又见请、</p>
<p>13惟见犹大人末底改坐于御门、则此一切、不足为意、</p>
<p>14其妻细利斯与诸友谓之曰、当具木高五丈、明日求王、悬末底改于上、然后欣然与王赴宴、哈曼悦其言、使具木焉、</p>

</div>
</body>
</html>
