<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第八章</title>
</head>
<body>
<div>
<h3>第八章</h3>
<p>1耶和华谕约书亚曰、勿畏葸、勿恐惶、起率军旅往艾、我以艾王、与其民邑地、悉付尔手、</p>
<p>2宜待艾与其王、如昔之待耶利哥与其王然、惟所获之货财牲畜、尔曹可取为己有、当设伏于邑西、</p>
<p>3约书亚与军旅皆起、欲往于艾、遂简勇士三万、夤夜遣之、</p>
<p>4命之曰、伏于邑西、距城勿甚远、咸备以战、</p>
<p>5我与所率民众、近于其邑、彼必如昔出而攻我、我则遁逃、</p>
<p>6诱之出而追我、远离其邑、自谓其人遁逃如昔、</p>
<p>7我既遁逃、尔则起自伏所、而取其邑、尔上帝耶和华必付之于尔手、</p>
<p>8既取邑、必焚之、遵耶和华所言、此我所命尔者、</p>
<p>9约书亚既遣之、遂往艾西、伏于伯特利与艾之间、是夜约书亚宿于民中、○</p>
<p>10诘朝、约书亚夙兴、核其民众、偕以色列长老、先民往艾、</p>
<p>11所从军旅、近于邑前、建营艾北、有谷间于营艾、</p>
<p>12又简五千人伏于艾西、在伯特利与艾之间、</p>
<p>13民之全军列于邑北、伏兵列于邑西、是夜约书亚至谷中、</p>
<p>14艾王见之、与民夙兴、急出、至亚拉巴前、克期与以色列人战、不知邑西有伏兵也、</p>
<p>15约书亚与以色列众佯为败北、循野之道而遁、</p>
<p>16艾民咸集、追袭约书亚、被诱离邑、</p>
<p>17艾与伯特利、不留一男、悉追以色列族、邑门不闭、</p>
<p>18耶和华谕约书亚曰、以所执之戟指艾、我必付之尔手、约书亚以戟指之、</p>
<p>19既举手、伏兵急起、离伏所、趋入邑而取之、即焚以火、</p>
<p>20艾人回顾、望见邑中烟焰冲天、欲遁、左右维艰、遁于野之以色列人、转而攻追之者、</p>
<p>21约书亚与以色列众、见伏兵已取邑、邑中烟焰上腾、反杀艾人、</p>
<p>22伏兵亦出邑击之、艾人困于其中、以色列人前后击之、靡有孑遗、无得脱者、</p>
<p>23生擒艾王、解至约书亚、</p>
<p>24以色列人在田野、既尽杀所追之艾人、使殒于刃、乃返于邑、以刃屠之、</p>
<p>25是日艾民亡者、男女计一万二千人、</p>
<p>26盖约书亚执戟指艾、不缩其手、迨及尽灭其民、</p>
<p>27惟邑中之牲畜货财、以色列人取而归己、遵耶和华谕约书亚之命、</p>
<p>28约书亚焚艾、使永为邱墟、荒废至今、</p>
<p>29悬艾王于木、至于暮、日入时、循约书亚命、取尸下木、投诸邑门、垒石为堆、至今犹存、○</p>
<p>30时、约书亚为以色列之上帝耶和华、建坛于以巴路山、</p>
<p>31乃循耶和华仆摩西所命以色列人、摩西律书所载、以原石未加铁器者建坛、民众为耶和华献燔祭、及酬恩祭于其上、</p>
<p>32约书亚在彼、于以色列人前、以摩西所书法律、录之于石、</p>
<p>33以色列众、与长老、有司、士师、或宗族、或宾旅、咸立于匮之左右、在舁耶和华约匮之利未人祭司前、其半向基利心山、其半向以巴路山、为以色列人祝嘏、循耶和华仆摩西所命、</p>
<p>34厥后、约书亚宣读律书所载祝诅诸言、</p>
<p>35摩西所命者、约书亚于以色列会众、与其妇孺、及其中宾旅前、悉宣读之、不遗一词、</p>

</div>
</body>
</html>
