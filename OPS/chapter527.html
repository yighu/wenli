<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第七章</title>
</head>
<body>
<div>
<h3>第七章</h3>
<p>1人在于世、无战争乎、其日不犹佣人之日乎、</p>
<p>2奴冀昏暮、佣望工值、</p>
<p>3我受累月之苦、亦若是、辛劳之夜、为我而定、</p>
<p>4我寝则曰、何时而兴、而夜何时逝乎、辗转反侧、迄于平旦、</p>
<p>5我体被蛆与土、肤既合而复裂、</p>
<p>6我日速于梭、消磨于无望、</p>
<p>7我命只在呼吸、尔其念之、我目不复见福祉、</p>
<p>8观者之目、不复见我、尔目视我、我已乌有、</p>
<p>9如云消散而没、人入阴府、亦不复返、</p>
<p>10不再归于其室、故土不复识之、</p>
<p>11缘此、我不自禁我口、我神之痛必言之、我心之苦必诉之、</p>
<p>12我岂沧海、岂鳄鱼、致尔防御我乎、</p>
<p>13如曰我床必慰我、我榻必解我忧、</p>
<p>14则尔以梦幻惊我、以异象恐我、</p>
<p>15甚至我魂宁愿气闭死亡、愈于寄此骸骨、</p>
<p>16我厌生命、不欲久存、我日空虚、愿勿顾我、</p>
<p>17世人维何、致尔大之、而注意焉、</p>
<p>18每晨临之、每时试之、</p>
<p>19尔至何时、转目不我顾、待我咽津乎、</p>
<p>20鉴察人者、我即有罪、于尔何涉、曷以我为的、使我视己为重负、</p>
<p>21何不赦我过、宥我愆、以我将卧于土、尔勤求我、已不在焉、</p>

</div>
</body>
</html>
