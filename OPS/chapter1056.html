<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二章</title>
</head>
<body>
<div>
<h3>第二章</h3>
<p>1第三日、加利利之迦拿有婚筵、耶稣之母在焉、</p>
<p>2耶稣与其徒、亦见招赴筵、</p>
<p>3酒罄、耶稣之母语之曰、酒无矣、</p>
<p>4耶稣曰、媪欤、我与尔何与、我时未至也、</p>
<p>5其母谓诸仆曰、凡彼语尔者、其行之、</p>
<p>6依犹太人之洁礼、设石瓮六、各容水二三桶、</p>
<p>7耶稣谓仆曰、以水盈瓮、遂盈之至口、</p>
<p>8又曰、挹之、授司筵者、遂授之、</p>
<p>9司筵者尝之、已变酒矣、不知奚自、惟挹水之仆知之、司筵者呼新郎、</p>
<p>10曰、凡人先设旨酒、至客酣、方进次者、惟尔留旨酒至今矣、</p>
<p>11此耶稣诸异迹之始、行于加利利之迦拿、而显其荣、其徒信之、○</p>
<p>12厥后、偕其母及兄弟门徒、下至迦百农、居不数日、○</p>
<p>13犹太人逾越节伊迩、耶稣上耶路撒冷、</p>
<p>14见殿中有鬻牛羊鸽者、并有兑钱者坐焉、</p>
<p>15遂以绳为鞭、悉逐牛羊出殿、倾兑钱者之金、倒其几、</p>
<p>16谓鬻鸽者曰、携之去、勿以我父室为贸易室也、</p>
<p>17其徒忆经所载云、为尔室焦灼、几灭没我矣、</p>
<p>18犹太人曰、尔既为此、则以何异迹示我、</p>
<p>19耶稣曰、尔毁此殿、我三日必建之、</p>
<p>20曰、此殿之建、历四十有六年、尔三日将建之乎、</p>
<p>21耶稣之言、乃以身喻殿也、</p>
<p>22迨其自死而起、门徒忆其曾有是言、遂信经及耶稣之言焉、○</p>
<p>23当逾越节、耶稣在耶路撒冷、多有见其所行之异迹、而信其名者、</p>
<p>24但耶稣不以己托之、因其知人也、</p>
<p>25无须人证乎人、自知其内蕴矣、</p>

</div>
</body>
</html>
