<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十章</title>
</head>
<body>
<div>
<h3>第十章</h3>
<p>1厥后、亚扪族王没、其子哈嫩嗣位、</p>
<p>2大卫曰、昔哈嫩父拿辖施仁慈于我、今我将施仁慈于其子哈嫩、遂遣仆往、唁其丧父、大卫仆至亚扪族地、</p>
<p>3亚扪族之牧伯谓其主哈嫩曰、大卫遣唁者诣尔、尔意大卫果敬尔父乎、大卫遣仆诣尔、讵非窥察此城、而倾之耶、</p>
<p>4哈嫩遂执大卫仆、薙其须之半、中断其衣至臀、而遣之归、</p>
<p>5其人深以为耻、或以告大卫、乃遣人迎之曰、可居耶利哥、俟须长而后归、○</p>
<p>6亚扪族知己为大卫所恶、遂遣人募伯利合与琐巴之亚兰人、步卒二万、及玛迦王所偕之人一千、陀伯人一万二千、</p>
<p>7大卫闻之、则遣约押率勇士全军、</p>
<p>8亚扪族出、列陈于邑门、琐巴利合之亚兰人、及陀伯人、玛迦人、别列于野、</p>
<p>9约押见其前后列陈、则简以色列之精兵、陈列行伍、以御亚兰人、</p>
<p>10以余军付弟亚比筛、陈列行伍、以御亚扪族、</p>
<p>11曰、如亚兰人强于我、尔则助我、如亚扪人强于尔、我则助尔、</p>
<p>12宜强乃志、尔我当为我民、及我上帝邑、为大丈夫、愿耶和华成其所欲、</p>
<p>13约押与所偕之民、进与亚兰人战、亚兰人遁于其前、</p>
<p>14亚扪族见亚兰人遁、亦遁于亚比筛前、而入于邑、约押遂离亚扪族、返耶路撒冷、○</p>
<p>15亚兰人见己为以色列所败、则咸集焉、</p>
<p>16哈大底谢遣使招河外之亚兰人出、遂至希兰、哈大底谢之军长朔法率之、</p>
<p>17或告大卫、遂集以色列众、济约但、至希兰、亚兰人列陈、与大卫战、</p>
<p>18亚兰人遁于以色列众前、大卫戮其战车七百乘之卒、骑兵四万、击其军长朔法、致死于彼、</p>
<p>19臣服哈大底谢之诸王、见其为以色列所败、遂与以色列修好、而服事之、嗣后亚兰人不敢助亚扪族、</p>

</div>
</body>
</html>
