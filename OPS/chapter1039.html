<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第九章</title>
</head>
<body>
<div>
<h3>第九章</h3>
<p>1耶稣召集十二徒、赐之能与权、以制众鬼、医诸疾、</p>
<p>2又遣之宣上帝国、且医病者、</p>
<p>3谓之曰、勿携资斧、勿杖、勿袋、勿粮、勿金、勿二衣、</p>
<p>4所入之室、则居之、亦由之而去、</p>
<p>5凡不接尔者、去其邑时、拂尔足尘、以证其非、</p>
<p>6其徒遂往、遍行诸乡、随在宣福音、并施医焉、○</p>
<p>7分封之君希律、闻耶稣所行、则踌躇、因有谓约翰自死而起、</p>
<p>8有谓以利亚显见、有谓古先知之一复起、</p>
<p>9希律曰、约翰我已斩之、今所闻如此、斯人果谁耶、遂欲见之、○</p>
<p>10使徒既归、以其所行告耶稣、耶稣携之潜退、至一邑、名伯赛大、</p>
<p>11众知而从焉、耶稣迎之、与言上帝国、需医者医之、</p>
<p>12日甫昃、十二徒就之曰、请散众、俾周往田舍乡村、投宿觅食、盖我侪所在、乃荒野也、</p>
<p>13耶稣曰、尔其食之、曰、若不往而为众市食、则仅有五饼二鱼耳、</p>
<p>14盖其人约有五千焉、耶稣谓其徒曰、使众列坐、每列约五十人、</p>
<p>15遂如其言、使众坐、</p>
<p>16耶稣取五饼二鱼、仰天祝而擘之、予门徒、使陈于众前、</p>
<p>17皆食而饱、拾其屑十二筐、○</p>
<p>18耶稣燕居祈祷、门徒偕之、耶稣问曰、众言我为谁、</p>
<p>19对曰、施洗约翰、或云以利亚、或云古先知之一复起、</p>
<p>20耶稣曰、尔曹言我为谁、彼得对曰、上帝之基督、</p>
<p>21耶稣戒之、勿以告人、</p>
<p>22又曰、人子必受多苦、为长老祭司诸长士子所弃、且见杀、三日复起、</p>
<p>23又谓众曰、欲从我者、当克己、日负其十架以从、</p>
<p>24盖凡欲救其生者、将丧之、为我丧其生者、将救之、</p>
<p>25利尽天下、而自丧自亡、何益之有、</p>
<p>26盖凡耻我及我之道者、迨人子以己与父之荣、及圣使之荣而临时、亦必耻其人焉、</p>
<p>27我诚语汝、立于此者、有人未死之先、得见上帝国也、○</p>
<p>28此后约八日、耶稣携彼得约翰雅各、登山祈祷、</p>
<p>29祷时、容貌异常、衣白烨烨、</p>
<p>30有二人与之言、即摩西以利亚也、</p>
<p>31以荣而见、言及耶稣逝世之事、即其将成于耶路撒冷者、</p>
<p>32彼得与同人倦而寝、既醒、见耶稣之荣、与二人同立、</p>
<p>33别时、彼得谓耶稣曰、夫子、我侪在此善矣、容结三庐、一为尔、一为摩西、一为以利亚、然不自知所谓也、</p>
<p>34言时、有云覆之、入云时则惧、</p>
<p>35有声自云出曰、此乃我子、我所选者、尔其听之、</p>
<p>36声既毕、见耶稣独在、门徒缄默、维时不以所见告人、○</p>
<p>37翌日下山、大众迎之、</p>
<p>38中一人呼曰、夫子、祈顾我子、乃我独生者、</p>
<p>39为鬼所执、则遽呼、拘挛之、致流涎、且重伤之、去之实难、</p>
<p>40我曾求尔徒逐之、而不能也、</p>
<p>41耶稣曰、噫、悖逆不信之世、我偕尔忍尔、至几何时乎、携尔子来此、</p>
<p>42来时、鬼倾跌之、拘挛之、耶稣斥邪鬼、遂医此子、付诸其父、众皆惊异上帝之严威焉、○</p>
<p>43当众奇其所行、耶稣谓门徒曰、</p>
<p>44尔宜以此言藏诸耳、盖人子将见付于人手矣、</p>
<p>45门徒未达、以其言隐秘、致彼不悟也、又不敢问之、○</p>
<p>46门徒相议孰将为大、</p>
<p>47耶稣知其心之所议、遂取孩提立之于己侧、</p>
<p>48语门徒曰、凡以我名接斯孩提者、即接我也、接我者、即接遣我者也、夫尔中最微者、乃为大也、○</p>
<p>49约翰曰、夫子、我侪见一人、以尔名逐鬼、禁之、为其不从我侪也、</p>
<p>50耶稣曰、勿禁之、盖不敌尔者、即向尔者也、○</p>
<p>51耶稣接升之期将至、则定向耶路撒冷而行、</p>
<p>52遣使先之、遂往入撒玛利亚之一乡、而为之备、</p>
<p>53乡人不纳、以其向耶路撒冷行也、</p>
<p>54其徒雅各约翰见之、曰、主、欲我命火自天而降、以灭之乎、</p>
<p>55耶稣顾而责之、</p>
<p>56遂往他乡、○</p>
<p>57行路时、或谓之曰、尔无论何往、我必从之、</p>
<p>58耶稣曰、狐有穴、鸟有巢、惟人子无枕首之所也、</p>
<p>59又语一人曰、从我、曰、主、容我先归葬父、</p>
<p>60耶稣曰、任死者葬其死者、尔往宣上帝之国、</p>
<p>61又一人曰、主、我将从尔、但容我先别家人、</p>
<p>62耶稣曰、手执耒耜而顾后者、不宜乎上帝国也、</p>

</div>
</body>
</html>
