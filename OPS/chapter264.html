<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十七章</title>
</head>
<body>
<div>
<h3>第二十七章</h3>
<p>1摩西与以色列长老谕民曰、我今日所谕尔者、尔当遵守、</p>
<p>2尔渡约但、至尔上帝耶和华所赐之地、其日必立大石、涂之以灰、</p>
<p>3既渡之后、当录斯律诸言于上、致可入尔上帝耶和华所赐流乳与蜜之地、如尔祖之上帝耶和华所许者、</p>
<p>4既渡约但、循我今日所谕、必立斯石于以巴路山、涂之以灰、</p>
<p>5在彼为尔上帝耶和华建坛、以石为之、毋用铁器而造、</p>
<p>6建尔上帝耶和华之坛、必以未经雕凿之石在坛之上、献燔祭于尔上帝耶和华、</p>
<p>7亦献酬恩祭、在彼食之、乐于尔上帝耶和华前、</p>
<p>8录斯律诸言于石、当详明焉、○</p>
<p>9摩西与利未人祭司、告以色列民曰、以色列人欤、尔其静默以听、今日尔成为尔上帝耶和华之民、</p>
<p>10故必听从其言、行其诫命典章、乃我今日所谕尔者也、○</p>
<p>11当日摩西谕民曰、</p>
<p>12既济约但、西缅、利未、犹大、以萨迦、约瑟、便雅悯诸支派、当立于基利心山、为民祝嘏、</p>
<p>13流便、迦得、亚设、西布伦、但、拿弗他利诸支派、当立于以巴路山、宣其诅词、</p>
<p>14利未人当大声以向以色列民曰、</p>
<p>15凡人雕偶铸像、匠人所造、乃耶和华所恶、立于隐处者、必受诅、众民当应曰、阿们、</p>
<p>16轻视父母者、必受诅、众民当应曰、阿们、</p>
<p>17移邻里之界址者、必受诅、众民当应曰、阿们、</p>
<p>18使瞽迷途者、必受诅、众民当应曰、阿们、</p>
<p>19屈抑宾旅孤寡者、必受诅、众民当应曰、阿们、</p>
<p>20烝父继室、辱其父者、必受诅、众民当应曰、阿们、</p>
<p>21淫于兽者、必受诅、众民当应曰、阿们、</p>
<p>22奸乱同父异母、异父同母之姊妹者、必受诅、众民当应曰、阿们、</p>
<p>23烝妻母者、必受诅、众民当应曰、阿们、</p>
<p>24阴击邻里者、必受诅、众民当应曰、阿们、</p>
<p>25受贿以杀不辜者、必受诅、众民当应曰、阿们、</p>
<p>26不遵斯律之言而行者、必受诅、众民当应曰、阿们、</p>

</div>
</body>
</html>
