<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第五章</title>
</head>
<body>
<div>
<h3>第五章</h3>
<p>1我子、注意我之智慧、倾听我之明哲、</p>
<p>2致尔谨守精明、口存知识、</p>
<p>3惟彼淫妇、唇如滴蜜、口滑于油、</p>
<p>4终则苦若茵陈、利如刀剑、</p>
<p>5其足下及死域、其步临于阴府、</p>
<p>6生命坦途、彼不之得、其径靡常、彼不自知、</p>
<p>7诸子宜听、勿违我口所言、</p>
<p>8尔行宜远之、勿近其室门、</p>
<p>9免尔尊荣畀他人、岁月供残暴、</p>
<p>10资财充于外人、辛劳归于他家、</p>
<p>11终则形销体败、难免咨嗟、</p>
<p>12乃曰、我何恨恶训诲、心轻斥责、</p>
<p>13不从师言、不听傅训、</p>
<p>14于群众大会中、几干诸咎、</p>
<p>15当饮己池之水、饮己井之活水、</p>
<p>16尔泉岂可外溢、尔溪岂可流入街衢、</p>
<p>17当独为己有、不公诸外人、</p>
<p>18俾尔泉蒙福、乐尔少时之妻、</p>
<p>19视如驯鹿、可悦之麀、恒餍于其怀、永恋乎其爱、</p>
<p>20我子、胡为眷恋淫妇、拥抱外妇、</p>
<p>21盖人之途、在耶和华目前、其径为彼所治、</p>
<p>22恶者必为己恶所拘、己罪所缚、</p>
<p>23缘缺训诲、必致死亡、因其愚甚、必入歧途、</p>

</div>
</body>
</html>
