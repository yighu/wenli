<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十四章</title>
</head>
<body>
<div>
<h3>第十四章</h3>
<p>1以色列王约哈斯子约阿施二年、犹大王约阿施子亚玛谢即位、</p>
<p>2时、年二十有五、在耶路撒冷为王、凡二十九年、其母名约耶但、耶路撒冷人也、</p>
<p>3亚玛谢行耶和华所悦、惟不若厥祖大卫、乃效其父约阿施所为、</p>
<p>4崇邱未废、民仍献祭焚香于其上、</p>
<p>5国既坚定、则诛弑其父之臣、</p>
<p>6而弗杀凶人之子、依摩西律书所载、耶和华命云、勿因子而杀父、勿因父而杀子、各因己罪而死、</p>
<p>7亚玛谢于盐谷、击以东人一万、攻西拉取之、易其名曰约帖、至于今日、○</p>
<p>8亚玛谢遣使见耶户孙、约哈斯子、以色列王约阿施曰、来、尔我晤面、</p>
<p>9以色列王约阿施、遣使见犹大王亚玛谢曰、利巴嫩之蒺藜、遣使谓利巴嫩之香柏曰、以尔女妻我子、有利巴嫩之野兽过之、践其蒺藜、</p>
<p>10尔击以东、心高而夸耀之、安居于家可耳、何为招祸、以致倾覆、犹大与尔偕亡乎、</p>
<p>11亚玛谢弗听、以色列王约阿施遂上、与犹大王亚玛谢晤面于犹大之伯示麦、</p>
<p>12犹大人败于以色列人前、遁而归幕、</p>
<p>13以色列王约阿施擒亚哈谢孙、约阿施子、犹大王亚玛谢于伯示麦、遂至耶路撒冷、毁其城垣、自以法莲门、至城隅之门、凡四百肘、</p>
<p>14取耶和华室与王宫府库、所有之金银、及器皿、并取人为质、而返撒玛利亚、</p>
<p>15约阿施其余事迹、凡其所行、与其勇力、及与犹大王亚玛谢战鬬、俱载于以色列列王纪、</p>
<p>16约阿施与列祖偕眠、同以色列诸王葬于撒玛利亚、子耶罗波安嗣位、○</p>
<p>17以色列王约哈斯子约阿施卒后、犹大王约阿施子亚玛谢、犹在世十五年、</p>
<p>18亚玛谢其余事迹、俱载于犹大列王纪、</p>
<p>19耶路撒冷有人叛之、遂遁于拉吉、叛党遣人至拉吉弑之、</p>
<p>20乃以马负其尸、至耶路撒冷、同列祖葬于大卫城、</p>
<p>21犹大民众立亚撒利雅、继父亚玛谢为王、时、年十有六岁、</p>
<p>22亚玛谢与列祖偕眠后、亚撒利雅恢复以拉他、归于犹大、而重建之、○</p>
<p>23犹大王约阿施子亚玛谢十五年、以色列王约阿施子耶罗波安即位、在撒玛利亚为王、历四十一年、</p>
<p>24行耶和华所恶、不离弃尼八子耶罗波安陷以色列人之罪、</p>
<p>25耶罗波安恢复以色列之境、自哈马道、至亚拉巴海、如以色列之上帝耶和华藉其仆、迦特希弗人亚米太子先知约拿所言、</p>
<p>26盖耶和华见以色列人艰苦殊甚、被束者、自由者、消亡殆尽、亦无辅助以色列者、</p>
<p>27耶和华未言必涂以色列之名于天下、乃藉约阿施子耶罗波安救之、</p>
<p>28耶罗波安其余事迹、凡其所行、与其勇力、并如何战争、如何恢复大马色、及犹大之哈马、归以色列、俱载于以色列列王纪、</p>
<p>29耶罗波安与列祖以色列诸王偕眠、子撒迦利雅嗣位、</p>

</div>
</body>
</html>
