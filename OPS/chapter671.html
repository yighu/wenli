<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第百十九篇</title>
</head>
<body>
<div>
<h3>第百十九篇</h3>
<p>1行为完备、循耶和华之律者、其有福兮、</p>
<p>2守其法度、一心求之者、其有福兮、</p>
<p>3不行非义、遵行其道兮、</p>
<p>4尔以训词谕我、俾我谨守兮、</p>
<p>5愿我趋向坚定、守尔典章兮、</p>
<p>6我重尔诸诫、必不羞愧兮、</p>
<p>7学尔义鞫、必以正心称谢尔兮、</p>
<p>8我将守尔典章、勿我永弃兮、○</p>
<p>9少者何以洁其品行、惟依尔言自慎兮、</p>
<p>10我一心求尔、勿容我违尔诫命兮、</p>
<p>11我以尔言藏于心、免获罪于尔兮、</p>
<p>12耶和华欤、尔宜颂美、以尔典章训我兮、</p>
<p>13尔口所谕之律例、我口述之兮、</p>
<p>14我悦尔法之道、如悦多财兮、</p>
<p>15我必默思尔训词、重视尔道途兮、</p>
<p>16以尔典章为乐、不忘尔言兮、○</p>
<p>17尚其厚待尔仆、使我生存、我乃遵守尔言兮、</p>
<p>18启我之目、俾见尔律之妙兮、</p>
<p>19我在世为羇旅、尔之诫命、勿隐于我兮、</p>
<p>20我恒慕尔律例、至于心碎兮、</p>
<p>21骄泰者、尔谴责之、彼违尔诫命、乃可诅兮、</p>
<p>22我守尔法度、尚其去我毁辱兮、</p>
<p>23牧伯坐而诋我、尔仆思尔典章兮、</p>
<p>24尔之法度、为我所悦、乃我谋士兮、○</p>
<p>25我魂附近尘土、其依尔言苏我兮、</p>
<p>26我陈我行、蒙尔俞允、其诲我以尔典章兮、</p>
<p>27使我明悉尔训之道、我则思尔奇妙兮、</p>
<p>28我心因困苦而消融、其依尔言固我兮、</p>
<p>29使我远于诡道、施恩锡以尔律兮、</p>
<p>30我择忠信之道、陈尔律例于前兮、</p>
<p>31耶和华欤、我体尔法度、勿使我愧耻兮、</p>
<p>32尔拓我心、我则趋尔诫之道兮、○</p>
<p>33耶和华欤、示我以尔典章之道、我必终守之兮、</p>
<p>34畀我明哲、我则守尔律、一心遵之兮、</p>
<p>35使行尔诫之道、因我乐此兮、</p>
<p>36其转我心、向尔法度、不向非义之财兮、</p>
<p>37其转我目、不视虚妄、苏我于尔道兮、</p>
<p>38所许寅畏尔者之言、祈坚定于尔仆兮、</p>
<p>39去我所惧之耻辱、尔之律例维善兮、</p>
<p>40我慕尔训词、苏我于尔义兮、○</p>
<p>41耶和华欤、尔之慈惠、尔之拯救、依尔言加诸我兮、</p>
<p>42我则有词答辱我者、盖我恃尔言兮、</p>
<p>43我仰尔律例、勿自我口、尽夺真埋之言兮、</p>
<p>44我则遵守尔律、永世弗替兮、</p>
<p>45行于宽广之区、因我究尔训词兮、</p>
<p>46在列王前、言尔法度、不至蒙羞兮、</p>
<p>47我必乐尔诫命、素为我所爱兮、</p>
<p>48我举手于尔诫命、素为我所爱、思维尔典章兮、○</p>
<p>49其念所谕尔仆之言、俾我有望兮、</p>
<p>50尔言苏我、我在难中、因此得慰兮、</p>
<p>51骄者讥我维甚、我犹未离尔律兮、</p>
<p>52耶和华欤、尔古昔之律例、我记忆之、而自慰兮、</p>
<p>53因恶人违尔律、我则发怒甚烈兮、</p>
<p>54我寓旅舍、以尔典章、为我诗歌兮、</p>
<p>55耶和华欤、我于夜间忆尔名、守尔律兮、</p>
<p>56我之得此、因守尔训词兮、○</p>
<p>57耶和华为我业、我曰必守尔言兮、</p>
<p>58我一心求尔恩、其依尔言悯我兮、</p>
<p>59我思所行之道、移足于尔法度兮、</p>
<p>60守尔诫命、速而弗缓兮、</p>
<p>61恶人之索绕我、惟我未忘尔律兮、</p>
<p>62缘尔公义之律例、我必中夜而起、称谢尔兮、</p>
<p>63守尔训词、寅畏尔者、我与之为侣兮、</p>
<p>64耶和华欤、尔之慈惠、遍于大地、以尔典章训我兮、○</p>
<p>65耶和华欤、尔素善待尔仆、如尔所言、</p>
<p>66其以明哲知识训我、因我信尔诫命兮、</p>
<p>67我未受苦之先、曾入歧路、今守尔言兮、</p>
<p>68尔乃善、所行亦善、以尔典章训我兮、</p>
<p>69骄者造诳言以攻我、而我一心守尔训词兮、</p>
<p>70彼心钝如蒙脂、惟我悦尔律兮、</p>
<p>71我之受难、乃为我益、使我学尔典章兮、</p>
<p>72尔口所谕之律、在我愈于金银千万兮、○</p>
<p>73尔手缔造我、建立我、其以明哲赐我、俾我学尔诫命兮、</p>
<p>74寅畏尔者、见我而喜、以我仰望尔言兮、</p>
<p>75耶和华欤、我知尔谳乃义、尔之苦我、由于信实兮、</p>
<p>76求尔以尔慈惠慰我、依谕尔仆之言兮、</p>
<p>77愿尔恩宠临我、俾我生存、尔律为我所悦兮、</p>
<p>78愿骄人蒙羞、以其无端倾我、惟我思尔训词兮、</p>
<p>79愿寅畏尔者归我、彼则知尔法度兮、</p>
<p>80愿我尽心于尔典章、使我不至愧怍兮、○</p>
<p>81我心望尔拯救、而致疲惫、我仍仰望尔言兮、</p>
<p>82因望尔言、我目昏眊、乃曰、尔何时慰我兮、</p>
<p>83我如烟中之革囊、我则不忘兮、</p>
<p>84尔仆之日几何、迫我之人、尔何时鞫之兮、</p>
<p>85骄者不从尔律、为我掘阱兮、</p>
<p>86尔之诫命、咸属真实、彼无端迫我、尚其助我兮、</p>
<p>87彼几灭我于世、而我未违尔训词兮、</p>
<p>88依尔慈惠苏我、我则守尔口谕之法度兮、○</p>
<p>89耶和华欤、尔言坚立于天、永世弗替兮、</p>
<p>90尔之信实、历世不易、尔奠大地、地乃恒存兮、</p>
<p>91依尔律例、迄今犹存、万物咸为尔仆兮、</p>
<p>92我若不悦尔律、必早亡于患难兮、</p>
<p>93尔以训词苏我、故我永不忘之兮、</p>
<p>94我属乎尔、尚其拯予、我素究尔训词兮、</p>
<p>95恶人窥伺、欲灭绝我、惟我思尔法度兮、</p>
<p>96我观万事、皆有其限、惟尔诫命甚广兮、○</p>
<p>97我爱尔律何其切、竟日思之兮、</p>
<p>98尔之诫命、长久偕我、使我智于敌兮、</p>
<p>99我之明哲、越于诸师、以我思尔法度兮、</p>
<p>100我所通达、越于耆老、以我守尔训词兮、</p>
<p>101我禁我足、远诸邪途、以守尔言兮、</p>
<p>102我蒙尔训、未违尔律例兮、</p>
<p>103尔言之味何其甘、入于我口、较胜于蜜兮、</p>
<p>104我藉尔训词、而得明哲、恶诸邪途兮、○</p>
<p>105尔言为我足前之灯、途间之光兮、</p>
<p>106尔公义之律例、我曾立誓为证、必守之兮、</p>
<p>107耶和华欤、我苦殊深、其依尔言苏我兮、</p>
<p>108耶和华欤、我口所乐献之颂词、求尔纳之、以尔律例训我兮、</p>
<p>109我命恒处危境、我犹不忘尔律兮、</p>
<p>110恶人为我设网、惟我未违尔训词兮、</p>
<p>111我以尔法度为永业、盖为我心所悦兮、</p>
<p>112我专心从尔典章、至于终极兮、○</p>
<p>113贰心者、我恶之、惟爱尔律兮、</p>
<p>114尔为我避所、我干盾、我仰望尔言兮、</p>
<p>115作恶者流、尔其远我、俾守我上帝之诫命兮、</p>
<p>116其依尔言扶我、俾我生存、勿令我失望、而蒙羞兮、</p>
<p>117尔其扶我、我则安定、恒重尔典章兮、</p>
<p>118凡违尔典章者、尔蔑弃之、因其诡诈徒然兮、</p>
<p>119世上恶人、尔去之如渣滓、故我爱尔法度兮、</p>
<p>120我身因畏尔而战栗、尔之行鞫、我亦惧之兮、○</p>
<p>121我素行正直公义、勿遗我于强暴兮、</p>
<p>122其保尔仆、俾得佳境、勿任骄人虐我兮、</p>
<p>123望尔拯救、及公义之言、我目昏眊兮、</p>
<p>124依尔慈惠待尔仆、以尔典章训我兮、</p>
<p>125我为尔仆、赐我明哲、俾知尔法度兮、</p>
<p>126耶和华兴起之时已届、因人废尔律兮、</p>
<p>127我爱尔诫命愈于金、愈于精金兮、</p>
<p>128凡尔训词、我视为善、恶诸邪途兮、○</p>
<p>129尔之法度奇妙、我心遵守兮、</p>
<p>130尔言既阐、光辉斯著、使庸人明哲兮、</p>
<p>131我口孔张而喘、因慕尔诫命兮、</p>
<p>132其转而悯我、如素待爱尔名者兮、</p>
<p>133固我步履于尔言、勿任罪恶制我兮、</p>
<p>134赎我脱人之虐、我则守尔训词兮、</p>
<p>135使尔容光烛尔仆、以尔典章训我兮、</p>
<p>136我目出涕若川流、因人不守尔律兮、○</p>
<p>137耶和华欤、尔乃公义、尔谳亦正直兮、</p>
<p>138尔之法度、定于公义、及不易之信实兮、</p>
<p>139我之热衷铄我、缘我敌忘尔言兮、</p>
<p>140尔言至精、尔仆爱之兮、</p>
<p>141我乃卑微、而被蔑视、不忘尔训词兮、</p>
<p>142尔义为永义、尔律乃真实兮、</p>
<p>143患难惨怛及我、惟尔诫命、为我所悦兮、</p>
<p>144尔之法度、永为公义、畀予明哲、我则生存兮、○</p>
<p>145耶和华欤、我一心呼吁尔、尚其俞允、我必守尔典章兮、</p>
<p>146我呼吁尔、尚其救予、我则守尔法度兮、</p>
<p>147黎明未届、我乃呼吁、企望尔言兮、</p>
<p>148夜更未深、我目炯然、以思尔言兮、</p>
<p>149耶和华欤、依尔慈惠、垂听我声、依尔律例苏我兮、</p>
<p>150谋恶迫我者近我、彼远尔律兮、</p>
<p>151耶和华欤、尔乃近我、尔之诫命、皆真实兮、</p>
<p>152我究尔法度、夙知为尔所立、以迄永久兮、○</p>
<p>153其念我苦、而施救援、以我不忘尔律兮、</p>
<p>154伸我冤而赎我、依尔言苏我兮、</p>
<p>155拯救远乎恶人、以其不究尔典章兮、</p>
<p>156耶和华欤、尔之恩宠广大、依尔律例苏我兮、</p>
<p>157迫我仇我者众、惟我未违尔法度兮、</p>
<p>158奸诈之辈、我见而恶之、以其不守尔言兮、</p>
<p>159我爱尔训词、尔其念之、耶和华欤、依尔慈惠苏我兮、</p>
<p>160尔道之纲乃诚、尔公义之律例永存兮、○</p>
<p>161牧伯无故迫我、惟我心畏尔言兮、</p>
<p>162我悦尔言、如大获虏物兮、</p>
<p>163诳言我憾恶之、惟爱尔律兮、</p>
<p>164因尔公义之律例、我颂美尔、日凡七次兮、</p>
<p>165爱尔律者、大获平康、无由颠踬兮、</p>
<p>166耶和华欤、我企望尔拯救、遵行尔诫命兮、</p>
<p>167我心守尔法度、爱之甚笃兮、</p>
<p>168我守尔训词法度、所行皆在尔前兮、○</p>
<p>169耶和华欤、愿我呼吁达于尔前、依尔之言、畀我明哲兮、</p>
<p>170愿我恳求达于尔前、依尔之言拯我兮、</p>
<p>171愿我口颂美、因尔以典章训我兮、</p>
<p>172愿我舌讴歌尔言、因尔诫命、咸为公义兮、</p>
<p>173愿尔着手助我、因我择尔训词兮、</p>
<p>174耶和华欤、我慕尔拯救、尔律为我所悦兮、</p>
<p>175愿我生存、则颂美尔、愿尔律例扶助我兮、</p>
<p>176我如亡羊、行于歧路、其寻尔仆、因我不忘尔诫命兮、</p>

</div>
</body>
</html>
