<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三十三章</title>
</head>
<body>
<div>
<h3>第三十三章</h3>
<p>1上帝仆摩西、于未死之先、为以色列人祝嘏、</p>
<p>2曰、耶和华至自西乃、起自西珥、著自巴兰、来自万圣、法律出其右手、势如烈火、</p>
<p>3彼眷爱斯民、众圣在其手中、坐其足下、领受其言、</p>
<p>4摩西命以法律、为雅各会众之恒业、</p>
<p>5彼于耶书仑为王、民之族长咸集、以色列支派皆就之、○</p>
<p>6愿流便生存不死、惟人数维寡、○</p>
<p>7论犹大则曰、耶和华欤、俯听犹大之呼吁、导归故族、彼以手为己搏战、尔必助之攻敌、○</p>
<p>8论利未则曰、耶和华欤、尔之土明乌陵、与尔圣者偕、尔于玛撒试之、于米利巴水与之争、</p>
<p>9言及父母、彼曰我未见之、不认兄弟、不识子女、乃因遵行尔命、谨守尔约、</p>
<p>10彼将以尔律例教雅各、以尔法律诲以色列、焚香于尔前、献全牲燔祭于尔坛、</p>
<p>11耶和华欤、锡嘏其财物、悦纳其所为、洞穿其敌、及憾之者之腰、使不复起、○</p>
<p>12论便雅悯则曰、耶和华所眷爱者、将安居其侧、耶和华终日庇护之、使处两肩之间、○</p>
<p>13论约瑟则曰、愿耶和华锡嘏其地、赐以天上之宝、空际之露、地中之泉、</p>
<p>14日所生之果、月所产之宝、</p>
<p>15古山之上品、恒岳之嘉物、</p>
<p>16地与其中所韫之珍奇、及居荆棘中者之恩惠、愿悉归于约瑟之首、临于冠兄弟者之顶、</p>
<p>17彼如牛之首生、有威可畏、其角如兕角、将抵触异邦、至于地极、以法莲之万万、玛拿西之千千是也、○</p>
<p>18论西布伦则曰、西布伦欤、尔出外可欢欣、以萨迦欤、尔居幕可喜乐、</p>
<p>19必召万民登山、奉献义祭、因其必享海中之丰裕、沙中之珍藏、○</p>
<p>20论迦得则曰、恢廓迦得者、宜颂美焉、迦得伏如牝狮、断伤人之首臂、</p>
<p>21彼先选得其业、乃为立律者所遗留、遂偕族长而来、行耶和华之公义、及其与以色列所立之律例、○</p>
<p>22论但则曰、但乃稚狮、踊跃出于巴珊、○</p>
<p>23论拿弗他利则曰、拿弗他利欤、沾恩既足、受福且盈、由耶和华所赐、西方南方、尔其据以为业、○</p>
<p>24论亚设则曰、愿亚设因多子而获福、为兄弟所悦纳、浸足于油、</p>
<p>25尔之楗乃铁乃铜、尔之力随日所需、○</p>
<p>26耶书仑欤、无有若上帝者、乘云而行、赫赫于天、惟尔是辅、</p>
<p>27永生上帝、为尔居所、恒久之臂、惟尔是扶、逐敌于尔前、命尔殄灭之、</p>
<p>28以色列族、居处绥安、雅各之源、独在产谷与酒之地、天滴甘露、</p>
<p>29以色列欤、尔有福祉、何民若尔、为耶和华所拯、彼乃护尔之干、荣尔之刃、敌必屈伏于尔、尔将履其崇邱、</p>

</div>
</body>
</html>
