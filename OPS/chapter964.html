<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第一章</title>
</head>
<body>
<div>
<h3>第一章</h3>
<p>1亚们子约西亚为犹大王时、耶和华谕希西家玄孙、亚玛利雅曾孙、基大利孙、古示子西番雅、</p>
<p>2耶和华曰、我必尽灭万类于地、</p>
<p>3歼灭人民牲畜、飞鸟海鱼、及凡窒碍、与行恶者、我必绝人于地、耶和华言之矣、</p>
<p>4我必举手于犹大、及耶路撒冷居民、且在斯土、灭绝所遗之巴力、与基玛琳之名、暨厥祭司、</p>
<p>5以及凡在屋巅、崇拜天象者、并崇拜耶和华、指耶和华而誓、亦指玛勒堪而誓者、</p>
<p>6与背耶和华、而不从之者、及不寻求耶和华、而不访之者、○</p>
<p>7在主耶和华前、尔宜静默、盖耶和华之日伊迩、耶和华已备祭品、区别其宾客矣、</p>
<p>8至耶和华祭祀之日、必罚牧伯、与诸王子、及凡衣异服者、</p>
<p>9是日凡逾门阈、以强暴诡诈充其主人之室者、我必罚之、</p>
<p>10耶和华曰、是日必有哀哭之声、出自鱼门、号啕之声、出自二区、倾圮之声、出自邱陵、</p>
<p>11玛革提施居民欤、尔其号啕、因贸易者败亡、运银者见绝矣、</p>
<p>12是时我将以灯遍索耶路撒冷、凡沉静若酒滓、中心自谓、耶和华不降福、亦不降祸者、我必罚之、</p>
<p>13彼之货财被掠、第宅荒芜、建屋而不得居、植葡萄园而不得饮其酒、</p>
<p>14耶和华之大日伊迩、既近且速、耶和华之日有声、勇士惨然号哭、</p>
<p>15是日乃震怒之日、急难困苦之日、毁灭凄凉之日、幽暗晦冥之日、密云深黑之日、</p>
<p>16吹角告警之日、将攻坚城高堞、</p>
<p>17我必加苦于人、使其行走同于瞽者、以其获罪于耶和华、其血倾如尘埃、其肉弃如粪土、</p>
<p>18耶和华震怒之日、彼之金银不能救之、全地必为其愤嫉之火所灭、凡居斯土者、必猝然灭绝、</p>

</div>
</body>
</html>
