<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十一章</title>
</head>
<body>
<div>
<h3>第十一章</h3>
<p>1愿尔姑容我愚、尔诚容我、</p>
<p>2我以上帝之眷恋、眷恋于尔、盖我已聘尔于一夫、如贞女以献于基督也、</p>
<p>3惟恐尔心偏邪、顿失向基督之纯洁、如夏娃为蛇诡诱者然、</p>
<p>4设来者别宣一耶稣、非我所宣者、或尔别受一灵、非昔所受者、或别承一福音、非昔所承者、尔容之可也、</p>
<p>5我自谓不亚于至大使徒、</p>
<p>6我言虽鄙、而智则不然、乃凡事向尔而显之于众、</p>
<p>7我自居卑、致尔高举、传尔以上帝福音而无值、此为罪乎、</p>
<p>8我夺他会之值、以为尔役、</p>
<p>9偕尔时乏于用、未累一人、自马其顿来之兄弟、补我所乏、我凡事自守、不至累尔、终必自守、</p>
<p>10我衷基督之诚、于亚该亚境内、无人阻我此夸也、</p>
<p>11何也、我不尔爱耶、上帝知之焉、</p>
<p>12但我所行者、终必行之、以绝机于寻机者、使其所夸无异于我、</p>
<p>13若辈乃伪使徒、行事诡谲、貌为基督使徒、</p>
<p>14原无足怪、盖撒但亦貌为光明之使、</p>
<p>15其役貌为义役、非大事也、其报必依其所行、○</p>
<p>16我复有言、人勿以我为愚、若然、仍当以愚纳我、俾我稍以自夸、</p>
<p>17此言、非主命也、乃若愚者自信而夸、</p>
<p>18既有多人依形躯而夸、则我亦夸矣、</p>
<p>19尔既为智、于愚者则欣然容之、</p>
<p>20人若仆尔、噬尔、虏尔、侮尔、批尔、尔则容之、</p>
<p>21我言此、乃卑己、如尝懦弱、但人所毅然、我亦毅然、斯言有若愚也、</p>
<p>22彼希伯来人乎、我亦然、彼以色列人乎、我亦然、彼亚伯拉罕之裔乎、我亦然、</p>
<p>23彼基督之役乎、我则逾之、此言若狂、盖我多勤劳、多系狱、数被箠楚、屡濒于死、</p>
<p>24受犹太人鞭者五、每四十减一、</p>
<p>25杖责者三、石击者一、舟坏者三、一日夜在深海、</p>
<p>26屡经跋涉、危于河、危于寇、危于同族、危于异邦、危于邑、危于野、危于海、危于伪兄弟、</p>
<p>27劳而苦、屡废寝、饥而渴、屡绝食、寒而裸、</p>
<p>28此外、更有日集于我者、即为诸会之虑也、</p>
<p>29谁弱而我不弱乎、谁踬而我心不如焚乎、</p>
<p>30我若必夸、则夸我弱、</p>
<p>31永颂之上帝、主耶稣之父、知我不诳、</p>
<p>32在大马色亚哩达王之邑宰、严守其城以捉我、</p>
<p>33我乃自牖、以筐缒垣而脱之、</p>

</div>
</body>
</html>
