<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第一章</title>
</head>
<body>
<div>
<h3>第一章</h3>
<p>1盖多有举笔作传、陈述我中已成之事、</p>
<p>2乃依自始亲见而为道役者、授于我侪、</p>
<p>3我既于诸事推原详考、以为亦当循序书之、达提阿非罗仁台、</p>
<p>4俾尔知素所习者之确然也、○</p>
<p>5当犹太王希律时、亚比雅班中、有祭司撒迦利亚者、其妻以利沙伯、亚伦之裔也、</p>
<p>6二人在上帝前、义者也、悉遵行主之诫命礼仪、无间然也、</p>
<p>7但无子、盖以利沙伯弗妊、而二人年又迈、○</p>
<p>8当撒迦利亚依其班次、供祭司职于上帝前、</p>
<p>9循祭司例掣签、入主殿焚香、</p>
<p>10焚香时、众民在外祈祷、</p>
<p>11主之使显见、立于香坛右、</p>
<p>12撒迦利亚见之、愕然而惧、</p>
<p>13天使谓之曰、撒迦利亚、勿惧、尔之祈祷上闻矣、尔妻以利沙伯将生子、可名之曰约翰、</p>
<p>14尔必欢乐、众悦其生、</p>
<p>15盖彼将于主前为大、清酒醇醪皆不饮、自母胎而圣神充之、</p>
<p>16将使以色列多人、转而归主、即其上帝也、</p>
<p>17彼将以以利亚之性与能、行于主前、使为父者之心、转向其子、逆者从义者之智、为主备适宜之民、</p>
<p>18撒迦利亚谓天使曰、我何以知此、盖我已老、妻亦年迈矣、</p>
<p>19天使曰、我乃加百列、立于上帝前者、奉使语尔、报此嘉音、</p>
<p>20尔必默不能言、以至事成之日、因尔不信我言、而届时必应也、</p>
<p>21民俟撒迦利亚、奇其久于殿内、</p>
<p>22及出、不能言、则知其于殿已见异象、彼乃颔以示意、而竟喑矣、</p>
<p>23职事日满则归、○</p>
<p>24此后、其妻以利沙伯妊、匿居五月、</p>
<p>25曰、主于顾我之日、待我若此、以涤我耻于人间、○</p>
<p>26至六月、天使加百列奉上帝遣、往加利利之一邑、名拿撒勒、</p>
<p>27临一处女马利亚、大卫室约瑟所聘者、</p>
<p>28天使入曰、沐恩者安、主偕尔矣、</p>
<p>29女深讶其言、思此问安何也、</p>
<p>30天使曰、马利亚、勿惧、尔获恩于上帝矣、</p>
<p>31尔将妊而生子、可名之曰耶稣、</p>
<p>32彼将为大、称为至上者之子、主上帝以其祖大卫之位予之、</p>
<p>33永王于雅各家、其国靡暨、</p>
<p>34马利亚谓天使曰、我未适人、何以得此、</p>
<p>35天使曰、圣神将临尔、至上者之能将庇尔、是以所生者称圣、为上帝子、</p>
<p>36且尔戚以利沙伯、素称弗妊者、今老而妊、已六月矣、</p>
<p>37盖言出于上帝、未有无能者也、</p>
<p>38马利亚曰、我乃主婢、愿如尔言而成于我、天使遂去之、○</p>
<p>39斯时也、马利亚起、亟往山地、至犹太一邑、</p>
<p>40入撒迦利亚室、问以利沙伯安、</p>
<p>41以利沙伯闻马利亚问安、胎孕内跃、以利沙伯充于圣神、</p>
<p>42大声呼曰、诸女中尔福矣、尔所妊者亦福矣、</p>
<p>43我主之母临我、何由得此、</p>
<p>44盖尔问安之声、一入我耳、而我之胎孕、遂喜而跃、</p>
<p>45信女其福矣、盖主所语者必应也、○</p>
<p>46马利亚曰、我心以主为大、</p>
<p>47我神悦乎上帝、即救我者也、</p>
<p>48以其顾婢之卑微、今而后、万世将谓余有福矣、</p>
<p>49盖彼能者、为我已成大事、厥名惟圣、</p>
<p>50畏之者、则矜恤之、至于世世、</p>
<p>51彼以其臂施厥能力、心志骄者散之、</p>
<p>52有权者黜其位、卑下者升上之、</p>
<p>53饥者饱以珍馐、富者使之徒返、</p>
<p>54扶持其仆以色列、</p>
<p>55如昔谕我祖、垂念矜恤亚伯拉罕及其裔、至于世世、○</p>
<p>56马利亚与之同居、约三月而归、○</p>
<p>57以利沙伯产期已届、乃生子、</p>
<p>58邻里亲族、闻主大矜恤之、遂与之同乐、</p>
<p>59至八日、众来为子行割、欲以其父之名撒迦利亚名之、</p>
<p>60其母曰、否、必名之曰约翰、</p>
<p>61众曰、尔亲族中、无名此名者、</p>
<p>62乃颔以示意、问其父欲何名、</p>
<p>63父索简、书曰、其名约翰、众奇之、</p>
<p>64其口即启、舌亦解、出言颂赞上帝、</p>
<p>65邻里皆惊、此言遍扬于犹太山地、</p>
<p>66闻者心藏之、曰、此子将若何、盖主手偕之矣、○</p>
<p>67其父撒迦利亚充于圣神、豫言曰、</p>
<p>68可颂哉、主以色列之上帝、垂顾其民、而赎之也、</p>
<p>69于其仆大卫室、为我侪挺生拯救之角、</p>
<p>70如自世之始、藉圣先知之口所言、</p>
<p>71救我脱于诸敌、及凡恶我者之手、</p>
<p>72施矜恤于我列祖、念其圣约、</p>
<p>73即与我祖亚伯拉罕所矢之誓、</p>
<p>74使我拯于敌手、</p>
<p>75毕生以圣以义、在于其前、无所惧而事之、</p>
<p>76惟汝小子、将称为至上者之先知、因尔行于主前、以备其路、</p>
<p>77俾民知拯救、在罪之赦也、</p>
<p>78即因我上帝矜恤之心、使旭日自上临我、</p>
<p>79照夫处于幽暗及死荫者、导我足而履平康之路、○</p>
<p>80婴儿渐长、心灵日健、居于野、至显于以色列之日、</p>

</div>
</body>
</html>
