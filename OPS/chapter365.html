<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十四章</title>
</head>
<body>
<div>
<h3>第十四章</h3>
<p>1洗鲁雅子约押、知王中心向往押沙龙、</p>
<p>2乃遣人往提哥亚、携哲妇至、谓之曰、尔其佯为居丧者、身衣丧服、勿沐以膏、若为死者久哀之妇、</p>
<p>3入见王、与之言、遂以言授之、</p>
<p>4提哥亚妇与王言时、伏地拜曰、王欤、助我、</p>
<p>5王曰、尔有何事、曰、我乃嫠妇、我夫已死、</p>
<p>6婢有二子、在田相鬬、排解无人、此击彼而毙之、</p>
<p>7今举家起而攻婢曰、击昆弟者、当付于我、而致之死、以偿所杀昆弟之命、而绝其嗣、如是、则灭我余烬、不为我夫留名与后于世、</p>
<p>8王曰、尔归、我将为尔下令、</p>
<p>9提哥亚妇曰、我主我王欤、罪归于我、及我父家、王与国位、均无尤焉、</p>
<p>10王曰、凡咎尔者、携至我前、彼必不复犯尔、</p>
<p>11妇曰、请王念尔上帝耶和华、不许报仇者复加杀害、免灭吾子、曰、我指维生之耶和华而誓、尔子之一发、不陨于地、</p>
<p>12妇曰、祈我主我王、容妇复进一词、曰、其言之、</p>
<p>13妇曰、胡为谋害上帝之民、王出此言、似有差失、因不令亡人旋归也、</p>
<p>14吾侪必死、如水倾地、不能复收、上帝不夺人命、乃设法俾亡者得免驱逐、</p>
<p>15我以此言告我主我王、乃因民使我恐惧、故曰、我必与王言之、庶几王允婢之所求、</p>
<p>16人欲灭我及子、俾绝于上帝之业、王必俞允、援婢脱于其手、</p>
<p>17婢则曰、愿我主我王之言慰我、盖我主我王之辨是非、如上帝之使、愿尔上帝耶和华偕尔、</p>
<p>18王曰、我所问于尔者、愿尔无隐、妇曰、请我主我王言之、</p>
<p>19王曰、此事非约押与尔同谋乎、妇曰、我主我王欤、我指尔生命以誓、我主我王所言、无人能左右转移之、盖尔仆约押命我、以此言授婢、</p>
<p>20尔仆约押为此、欲使事势变迁、我主聪睿、如上帝之使、洞悉世事、○</p>
<p>21王谓约押曰、我允此事、尔往、携少者押沙龙以归、</p>
<p>22约押伏地而拜、为王祝嘏、曰、我主我王允仆所求、今日我知沾恩于尔前、</p>
<p>23约押遂起、往基述、携押沙龙至耶路撒冷、</p>
<p>24王曰、使归私第、毋觌我面、押沙龙遂归、不见王面、○</p>
<p>25押沙龙丰采甚都、见誉于众、遍以色列、无能比拟、自踵至顶、无有瑕疵、</p>
<p>26因发甚重、每岁剪之、循王权衡计之、得二百舍客勒、</p>
<p>27押沙龙生三子一女、女名他玛、美貌女也、○</p>
<p>28押沙龙居耶路撒冷二年、未见王面、</p>
<p>29乃召约押、欲遣之见王、约押不至、再召之、仍不至、</p>
<p>30遂谓仆曰、约押之田、与我接壤、中有麰麦、尔往焚之、仆遂纵火于田、</p>
<p>31约押起、至押沙龙室、谓之曰、尔仆奚纵火于吾田、</p>
<p>32押沙龙曰、我遣人召尔至此、欲使尔觐王曰、吾自基述而归何为、不如仍居于彼、今请许我觌王面、如我有咎、王可杀我、</p>
<p>33约押入觐、以此告王、王乃召之、押沙龙入觐、伏地拜于王前、王与接吻、</p>

</div>
</body>
</html>
