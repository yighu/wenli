<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三章</title>
</head>
<body>
<div>
<h3>第三章</h3>
<p>1申初祈祷时、彼得约翰升殿、</p>
<p>2有生而跛者、日为人所舁、置诸殿门之名美者、以求济于入殿之人、</p>
<p>3见彼得约翰入、则求济焉、</p>
<p>4彼得约翰注目视之、曰、观我、</p>
<p>5彼遂着意二人、冀有所获、</p>
<p>6彼得曰、金银我所无、惟以所有者予尔、于拿撒勒耶稣基督之名、尔其行哉、</p>
<p>7遂执其右手起之、其足与踝即健、</p>
<p>8乃跃而立以行、偕二人入殿、且行且踊、颂赞上帝、</p>
<p>9众民见其行并颂赞上帝、</p>
<p>10皆识其为素坐殿之美门求济者、因其所遇、甚骇异之、○</p>
<p>11其人持彼得约翰时、众民大奇、趋就之、集于名所罗门之廊、</p>
<p>12彼得见之、谓众曰、以色列人乎、何奇此、何注目视我侪、一若我侪以己能己虔、使之行乎、</p>
<p>13夫亚伯拉罕、以撒、雅各之上帝、乃我列祖之上帝、已荣其仆耶稣、即尔所付者、且于彼拉多前、当其拟释之之时、而尔竟弃之、</p>
<p>14尔弃圣且义者、求以凶人予尔、</p>
<p>15而杀维生之主、或作维生之原上帝乃自死起之、我侪为之证、</p>
<p>16因信其名、则使斯人得健、乃尔所见所识者、夫由彼而有之信、曾予之完全于尔众前也、</p>
<p>17兄弟乎、今我知尔之所行、由于不知、尔之有司亦然、</p>
<p>18但上帝藉诸先知之口、豫指基督将受之苦、于是而验、</p>
<p>19故尔当改悔而转移、使罪得涂、俾安舒之日自主而来、</p>
<p>20致主遣为尔豫定之基督、即耶稣也、</p>
<p>21夫天必受之、以待万物复兴之时、即上帝自世初、藉其圣先知之口所言也、</p>
<p>22摩西固曰、主上帝将于尔兄弟中、为尔挺生先知若我、凡其所语尔者、尔宜听之、</p>
<p>23凡不听此先知者、必尽灭于民中、</p>
<p>24且诸先知自撒母耳以来、凡豫言者、皆指此日也、</p>
<p>25尔为先知之子孙、承上帝与尔列祖所立之约、即谓亚伯拉罕曰、天下诸族、将由尔裔获福、</p>
<p>26上帝既挺生其仆、先遣之祝尔、俾尔转移、各去其恶焉、</p>

</div>
</body>
</html>
