<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三十七章</title>
</head>
<body>
<div>
<h3>第三十七章</h3>
<p>1约西亚子西底家、代约雅敬子哥尼雅、为王于犹大地、乃巴比伦王尼布甲尼撒立之也、</p>
<p>2耶和华藉先知耶利米所谕之言、彼与其臣仆、及斯土之民、咸不听从、○</p>
<p>3西底家王遣示利米雅子犹甲、与祭司玛西雅子西番雅、往见先知耶利米曰、请尔为我祷我上帝耶和华、</p>
<p>4时、耶利米未下狱、尚出入于民中、</p>
<p>5法老之军旅自埃及而出、围耶路撒冷之迦勒底人闻之、遂撤营、离耶路撒冷、</p>
<p>6耶和华谕耶利米曰、</p>
<p>7以色列之上帝耶和华云、其告遣尔问我之犹大王曰、法老之军旅出以助尔、必返埃及、入其故土、</p>
<p>8迦勒底人必复来攻斯邑、取而焚之、</p>
<p>9耶和华曰、毋自欺云、迦勒底人必去我、必不去也、</p>
<p>10攻尔之迦勒底人、尔纵击其全军、惟遗受创者于其中、彼必自幕而起、火焚斯邑、○</p>
<p>11迦勒底军为惧法老之军、既撤营、离耶路撒冷、</p>
<p>12耶利米出耶路撒冷、欲往便雅悯地、得其业于民中、</p>
<p>13既至便雅悯门、有阍长名伊利雅、乃哈拿尼亚孙、示利米雅子也、执先知耶利米、曰、汝降迦勒底人也、</p>
<p>14耶利米曰、妄哉、我不降迦勒底人、伊利雅弗听、执耶利米、解至牧伯、</p>
<p>15诸牧伯怒耶利米、挞之、囚于缮写约拿单室、盖以此室为狱也、</p>
<p>16耶利米下狱、幽之于室多日、</p>
<p>17西底家王遣人携之出、王在宫潜问之曰、耶和华有言乎、耶利米曰、有、又曰、尔必付于巴比伦王之手、</p>
<p>18耶利米谓西底家王曰、我何所干罪于尔、或尔臣仆、或庶民、致幽我于狱耶、</p>
<p>19尔之先知与尔预言曰、巴比伦王必不至而攻尔、及斯土、其人安在、</p>
<p>20我主我王欤、请尔听之、纳我所求、毋令我复返缮写约拿单之室、免我死亡、</p>
<p>21西底家王乃命幽耶利米于护军之院、日由饼市、取饼一方与之、迨及邑中之饼告罄、耶利米遂拘留于护军之院、</p>

</div>
</body>
</html>
