<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第一章</title>
</head>
<body>
<div>
<h3>第一章</h3>
<p>1耶和华从会幕呼摩西、谕之曰、</p>
<p>2告以色列族云、尔中有人献祭于耶和华、必献牲畜、牛羊是也、</p>
<p>3如献牛为燔祭、当取牡者、纯全无疵、献于会幕门、冀蒙悦纳于耶和华、</p>
<p>4按手燔牲之首、则蒙悦纳、俾罪得赎、</p>
<p>5宰牛于耶和华前、亚伦子孙为祭司者、必奉其血、沃于会幕门前坛之四周、</p>
<p>6剥取燔牲之皮、脔切其肉、</p>
<p>7祭司亚伦子孙、必置火于坛、陈柴其上、</p>
<p>8所脔切者、与首及脂、亚伦子孙为祭司者、陈之于柴、在坛火之上、</p>
<p>9惟脏及腿、洗涤以水、祭司悉焚于坛、以为燔祭、而作馨香之火祭、奉于耶和华、○</p>
<p>10如献绵羊山羊为燔祭、当取牡者、纯全无疵、</p>
<p>11在坛之北、宰于耶和华前、亚伦子孙为祭司者、必以其血沃于坛之四周、</p>
<p>12脔切其肉、并首及脂、祭司陈之于柴、在坛火之上、</p>
<p>13惟脏及腿、洗涤以水、祭司悉献之、而焚于坛、是为燔祭、以为馨香之火祭、奉于耶和华、○</p>
<p>14如献禽为燔祭、以奉耶和华、则献鸤鸠、或雏鸽、</p>
<p>15祭司携至坛前、扭去其首、而焚于坛、沥血坛旁、</p>
<p>16必去其嗉及矢、掷于坛东弃灰之处、</p>
<p>17裂其翼而弗尽、陈之于柴、焚之于坛、是为燔祭、以为馨香之火祭、奉于耶和华、</p>

</div>
</body>
</html>
