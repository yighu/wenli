<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十四章</title>
</head>
<body>
<div>
<h3>第二十四章</h3>
<p>1亚伯拉罕寿高年迈、耶和华于凡事锡之嘏、</p>
<p>2亚伯拉罕语其家宰、即司全业之老仆曰、尔其置手于我髀下、</p>
<p>3指天地之上帝耶和华而誓、我居迦南人中、勿娶其女、为我子妇、</p>
<p>4必返故土、在戚族中、为我子以撒娶焉、</p>
<p>5仆曰、假令其女不欲从我来此、我以尔子仍归故乡可乎、</p>
<p>6亚伯拉罕曰、慎勿使我子归故乡、</p>
<p>7天上上帝耶和华、昔导我出父家、离故土、誓以斯地锡我苗裔、必遣厥使导尔、使为我子娶于故土、</p>
<p>8设女不欲从尔、则此誓与尔无与、惟不可挈我子返于故乡、</p>
<p>9仆遂置手于其主亚伯拉罕髀下、如命而誓、○</p>
<p>10于是仆自其主之驼中取十、并携主家之佳品、起而往米所波大米、诣拿鹤所居之邑、</p>
<p>11日暮、众女出汲时、仆使驼伏于邑外井旁、</p>
<p>12曰、吾主亚伯拉罕之上帝耶和华欤、祈施恩于我主亚伯拉罕、使我今日所遇顺适、</p>
<p>13我立井旁、邑人之女、出以汲水、</p>
<p>14我将谓一女曰、请尔下瓶饮我、彼若云请饮、亦饮尔驼、则愿其女为尔所定、与尔仆以撒为妻、由此可知尔施恩于我主、</p>
<p>15言未既、利百加肩负瓶出、彼乃亚伯拉罕弟拿鹤、与妻密迦之子彼土利所生者、</p>
<p>16女容甚丽、尚为处子、未曾适人、临井汲水、盈瓶而上、</p>
<p>17仆趋迎之、曰、请以瓶水、饮我少许、</p>
<p>18曰、吾主、请饮、乃急下瓶以饮之、</p>
<p>19饮毕、又曰、我更汲水、以饮尔鸵、迨足其量、</p>
<p>20遂急倾瓶于槽、复趋井而汲、以饮群驼、</p>
<p>21仆目之、默然弗语、欲知耶和华果赐坦途否、</p>
<p>22俟驼饮竟、乃取金环、重半舍客勒、金钏二、重十舍客勒、</p>
<p>23谓之曰、汝谁氏女、请告我、汝父之家、有隙地以寓我乎、</p>
<p>24曰、我乃拿鹤与密迦子彼土利之女、</p>
<p>25又曰、我家刍粮具足、亦有隙地、可以容宿、</p>
<p>26仆遂俯首、崇拜耶和华、</p>
<p>27曰、吾主亚伯拉罕之上帝耶和华、宜颂美焉、彼于我主、不绝其仁与诚、且于途中导我、至吾主昆弟之家、○</p>
<p>28女趋告其母家、</p>
<p>29利百加有兄名拉班、见环与手钏、闻妹利百加述仆所言、则趋外而迎之、</p>
<p>30时、仆尚立井旁、驼亦在侧、</p>
<p>31语之曰、尔蒙耶和华锡嘏者、请入、奚伫于外、我已备室、驼亦有所、</p>
<p>32仆遂入室、拉班释驼之负、给以刍粮、取水与仆及从者濯足、</p>
<p>33陈食其前以食之、仆曰、吾事未述、不敢先食、曰、请述之、</p>
<p>34曰、我乃亚伯拉罕仆、</p>
<p>35耶和华锡嘏吾主甚厚、使之昌大、赐以金银仆婢、牛羊驼驴、</p>
<p>36主母撒拉、老而生子、我主所有、悉予斯男、</p>
<p>37吾主令我誓曰、余居迦南、勿娶其女、为我子妇、</p>
<p>38必诣父家戚属、为子娶室、</p>
<p>39我谓主曰、恐女不从我、</p>
<p>40主曰、我所事之耶和华、将遣厥使偕尔、赐尔坦途、可于父家戚属中、为子娶室、</p>
<p>41设或造我戚属、而彼不与、则此誓与尔无与、</p>
<p>42今日我至井旁、祷曰、吾主亚伯拉罕之上帝耶和华、如果赐我坦途、</p>
<p>43兹立井旁、有女出汲、我谓之曰、请以瓶水、饮我少许、</p>
<p>44若言且饮、亦为驼汲、则愿其女为耶和华所定、以与吾主之子、</p>
<p>45默祝未竟、而利百加出、负瓶于肩、临井以汲、我谓之曰、请予我饮、</p>
<p>46女即下瓶、曰、且饮、吾亦饮驼、我遂饮、女亦饮驼、</p>
<p>47我问曰、汝谁氏女、曰、我乃拿鹤与密迦子彼土利之女也、我遂置环于其鼻、著钏于其手、</p>
<p>48俯首崇拜、颂美吾主亚伯拉罕之上帝耶和华、导我以正途、使取主弟之孙、为主子之室、</p>
<p>49尔若待我主以仁诚、则告我、否亦告我、使我知所左右、○</p>
<p>50拉班与彼土利曰、斯事由于耶和华、我侪不能与汝言其是非、</p>
<p>51利百加在尔前、可携之归、与主之子为室、遵耶和华命、</p>
<p>52亚伯拉罕之仆闻言、俯伏于地、崇拜耶和华、</p>
<p>53出金银器皿与衣、馈利百加、又以宝物馈其兄、及其母、</p>
<p>54仆与从者饮食而宿、夙兴、曰、愿遣归我主、</p>
<p>55利百加兄与其母曰、容女少留、偕我居处、历至旬日、然后启行、</p>
<p>56曰、勿阻我、耶和华赐我坦途、请遣归我主、</p>
<p>57曰、可呼女而问之、</p>
<p>58乃呼利百加曰、尔愿与此人偕行乎、曰、愿之、</p>
<p>59遂遣利百加与其媪、同亚伯拉罕仆、暨从者而去、</p>
<p>60祝利百加曰、愿妹为亿兆之母、尔裔获仇敌之邑、○</p>
<p>61利百加起、与婢乘驼从仆、仆携之归、</p>
<p>62时、以撒居南方、适自庇耳拉海莱来、</p>
<p>63暮出于田、默然静思、举目见群驼至、</p>
<p>64利百加望见以撒、乃下驼、</p>
<p>65问仆曰、游于田而迓我者为谁、曰、我主也、利百加遂取帕自蒙、</p>
<p>66仆以所为悉告以撒、</p>
<p>67以撒导利百加入母撒拉之幕、娶以为室、且爱慕之、自母没后、至此始获慰藉、</p>

</div>
</body>
</html>
