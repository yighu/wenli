<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第一章</title>
</head>
<body>
<div>
<h3>第一章</h3>
<p>1元始、上帝创造天地、</p>
<p>2地乃虚旷混沌、渊际晦冥、上帝之神煦育乎水面、</p>
<p>3上帝曰、宜有光、即有光、</p>
<p>4上帝视光为善、遂判光暗、</p>
<p>5谓光为昼、谓暗为夜、有夕有朝、是乃一日、○</p>
<p>6上帝曰、水中宜有穹苍、使水判乎上下、</p>
<p>7遂作穹苍、以分穹苍上下之水、有如此也、</p>
<p>8上帝谓穹苍为天、有夕有朝、是乃二日、○</p>
<p>9上帝曰、天下诸水、宜汇一区、俾见大陆、有如此也、</p>
<p>10谓大陆为地、谓汇水为海、上帝视之为善、</p>
<p>11上帝曰、地宜生草、及结实之蔬、结果之树、果怀其核、各从其类、有如此也、</p>
<p>12地遂生草、及结实之蔬、结果之树、果怀其核、各从其类、上帝视之为善、</p>
<p>13有夕有朝、是乃三日、○</p>
<p>14上帝曰、穹苍宜有辉光、以分昼夜、以为兆象、以定四时年日、</p>
<p>15光丽于天、照临于地、有如此也、</p>
<p>16上帝造二巨光、大者司昼、小者司夜、亦造星辰、</p>
<p>17置之穹苍、照临于地、</p>
<p>18以司昼夜、以分明晦、上帝视之为善、</p>
<p>19有夕有朝、是乃四日、○</p>
<p>20上帝曰、水宜滋生生物、鸟飞地上、戾乎穹苍、</p>
<p>21遂造巨鱼、暨水中所滋生之动物、各从其类、又造羽族、各从其类、上帝视之为善、</p>
<p>22祝之曰、生育众多、鳞介充牣于海、禽鸟繁衍于地、</p>
<p>23有夕有朝、是乃五日、○</p>
<p>24上帝曰、地宜产生生物、各从其类、牲畜昆虫走兽、各从其类、有如此也、</p>
<p>25遂造走兽牲畜、地上昆虫、皆各从其类、上帝视之为善、</p>
<p>26上帝曰、宜造人、其形其象肖我侪、以治海鱼飞鸟牲畜、及动于地上之昆虫、并治全地、</p>
<p>27遂造人、维肖乎己、象上帝形、造男亦造女、</p>
<p>28上帝祝之曰、生育众多、遍满于地、而治理之、以统辖海鱼飞鸟、与地上动物、</p>
<p>29又曰、遍地结实之菜蔬、怀核之树果、我予汝以为食、</p>
<p>30至地上走兽、空中飞鸟、暨动于地上之生物、我赐之青草以为食、有如此也、</p>
<p>31上帝视凡所造者尽善、有夕有朝、是乃六日、</p>

</div>
</body>
</html>
