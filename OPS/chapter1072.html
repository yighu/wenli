<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十八章</title>
</head>
<body>
<div>
<h3>第十八章</h3>
<p>1耶稣言竟、偕门徒出、越汲沦溪、有一园、入焉、</p>
<p>2卖耶稣之犹大、亦识其处、因耶稣偕门徒屡集于彼也、</p>
<p>3犹大率卒一队、与祭司诸长法利赛人之隶、以炬、以灯、以械而至、</p>
<p>4耶稣知事将及己、出而问曰、尔谁寻耶、</p>
<p>5曰、拿撒勒人耶稣、耶稣曰、我是也、卖之之犹大、亦偕众而立、</p>
<p>6耶稣一言我是、众退却而仆地、</p>
<p>7耶稣复问曰、尔谁寻耶、曰、拿撒勒人耶稣、</p>
<p>8耶稣曰、已告尔我是矣、若寻我、则容斯众去、</p>
<p>9是为验其前言云、尔予我者、未亡其一也、</p>
<p>10西门彼得拔佩刀、击大祭司之仆、削其右耳、仆名马勒古、</p>
<p>11耶稣语彼得曰、韬尔刀、父予我之杯、我不饮乎、○</p>
<p>12于是队卒与千夫长、及犹太人之隶、执耶稣系之、</p>
<p>13先曳至亚那乃是岁大祭司该亚法之妻父也、</p>
<p>14该亚法者、即曾与犹太人议云、一人代民死、乃有益者也、○</p>
<p>15西门彼得从耶稣、又一门徒从之、乃素为大祭司所识者、同入大祭司院、</p>
<p>16彼得立于门外、大祭司所识之门徒、出语司门之婢、引彼得入、</p>
<p>17婢谓彼得曰、尔亦斯人之徒乎、曰、非也、</p>
<p>18众仆与隶、因寒炽岸、立而向火、彼得亦偕之向火、○</p>
<p>19大祭司以其门徒与训诲诘耶稣、</p>
<p>20耶稣曰、我明言于世、恒训于会堂及殿、即犹太人恒集之处、隐中则无所言、</p>
<p>21胡为问我、可问闻于我者、我与之言何、彼皆知也、</p>
<p>22耶稣言此、旁立一隶批之、曰、尔若是对大祭司乎、</p>
<p>23耶稣曰、我言若非、可证其非、若是、何批我耶、</p>
<p>24亚那解之至大祭司该亚法、仍系焉、○</p>
<p>25西门彼得立而向火、或谓之曰、尔亦其徒乎、彼得弗承、曰、非也、</p>
<p>26有大祭司之仆、即彼得削其耳者之戚属、曰、我非见尔偕彼于园乎、</p>
<p>27彼得复不承、鸡即鸣矣、○</p>
<p>28平旦、众曳耶稣、自该亚法至公廨、众弗入、以免受污、不得食逾越节筵也、</p>
<p>29彼拉多出、谓众曰、以何事讼斯人乎、</p>
<p>30对曰、彼若非行恶者、我侪则不付于尔矣、</p>
<p>31彼拉多曰、尔自取之、依尔律鞫之、犹太人曰、我侪杀人、不合于律、</p>
<p>32此乃验耶稣所言、示其将如何而死也、○</p>
<p>33彼拉多复入公廨、召耶稣语之曰、尔乃犹太人王乎、</p>
<p>34耶稣曰、尔此言由己欤、抑他人告尔欤、</p>
<p>35彼拉多曰、我岂犹太人乎、尔民与祭司诸长付尔于我、尔所为者何也、</p>
<p>36耶稣曰、我国非属斯世、若然、则我之臣必战、免我见付于犹太人、但今我国非由斯世耳、</p>
<p>37彼拉多曰、然则尔为王乎、曰、尔言我为王、我为此而生、为此临世、以证真理、属真理者、悉听我言、彼拉多曰、真理维何、○</p>
<p>38言竟、复出谓犹太人曰、我不见其有何辜也、</p>
<p>39但尔有例、至逾越节为尔释一囚、尔欲我释犹太人王乎、</p>
<p>40众复呼曰、非斯人、巴拉巴耳、巴拉巴者、盗也、</p>

</div>
</body>
</html>
