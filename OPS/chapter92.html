<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十六章</title>
</head>
<body>
<div>
<h3>第二十六章</h3>
<p>1亚伯拉罕时、岁饥、以撒时、其地又饥、乃往基拉耳、诣非利士王亚比米勒、</p>
<p>2耶和华显见、谕以撒曰、毋往埃及、必居我所示之地、</p>
<p>3旅于斯土、我将偕尔、锡尔以嘏、以此列邦赐尔、爰及苗裔、昔与乃父亚伯拉罕所誓者、我必践其言、</p>
<p>4繁衍尔裔、如天之星、以此列邦予之、天下万民、因之获福、</p>
<p>5盖亚伯拉罕听我言、奉我令、遵我诫命、典章法度、</p>
<p>6以撒旅于基拉耳、</p>
<p>7居民询及其妻、曰、我妹也、盖有殊色、故惧以妻相称、恐居民为利百加而杀之也、</p>
<p>8居彼日久、非利士王亚比米勒自牖窥之、适以撒与利百加嬉戏、</p>
<p>9召之曰、彼果尔妻、何谓为妹、曰、窃恐因之见杀、</p>
<p>10亚比米勒曰、尔于我侪、所为何耶、几致民中有人与尔妻寝、陷我于罪、</p>
<p>11乃谕民曰、犯此人与其妻者、杀无赦、○</p>
<p>12以撒耕稼于斯、是年获有百倍、耶和华锡之嘏、</p>
<p>13遂以昌大、日增月盛、竟成巨富、</p>
<p>14牛羊成群、仆从甚众、非利士人妒之、</p>
<p>15昔其父亚伯拉罕仆所凿之井、非利士人塞之以土、</p>
<p>16亚比米勒谓以撒曰、尔较我强大、请去我、</p>
<p>17遂去之、张幕于基拉耳谷居焉、○</p>
<p>18亚伯拉罕所凿之井、非利士人塞之、以撒复凿、以父所名名之、</p>
<p>19以撒仆凿井于谷中、得活泉、</p>
<p>20基拉耳牧者与以撒牧者争曰、此水属我、缘相争故、以撒名其井曰埃色、</p>
<p>21又凿一井、犹相争、故名之曰西提拿、</p>
<p>22以撒离彼、复凿一井、乃不相争、故名之曰利河伯、曰、耶和华使我宽舒、将繁衍于斯土、○</p>
<p>23以撒去彼、往别是巴、</p>
<p>24是夜耶和华显见、谕之曰、我乃尔父亚伯拉罕之上帝、勿惧、为我仆亚伯拉罕故、我必偕尔、锡尔以嘏、繁衍尔裔、</p>
<p>25以撒筑坛于彼、吁耶和华名、遂张幕、仆凿井焉、○</p>
<p>26亚比米勒与友亚户撒、及军长非各、自基拉耳来见之、</p>
<p>27以撒曰、昔尔憾我屏我、今何来见、</p>
<p>28曰、我侪知耶和华偕汝、窃谓尔我间当立誓、互相结盟、</p>
<p>29俾尔无害于我、如我未害于尔、惟厚待尔、送尔安然以归、尔乃耶和华所锡嘏者、</p>
<p>30以撒遂为之设筵、式饮式食、</p>
<p>31夙兴相誓、以撒送之、安然以归、</p>
<p>32是日以撒仆以凿井事来告曰、我得水矣、</p>
<p>33乃名之曰示巴、故其邑名别是巴、至于今日、○</p>
<p>34以扫年四十、娶赫人比利之女犹滴、与赫人以伦之女巴实抹为室、</p>
<p>35二妇使以撒与利百加心忧、</p>

</div>
</body>
</html>
