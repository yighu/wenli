<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二章</title>
</head>
<body>
<div>
<h3>第二章</h3>
<p>1又一日、上帝众子诣耶和华前、撒但亦与焉、</p>
<p>2耶和华谓撒但曰、尔奚自、对曰、遍历尘寰、往来其间而返、</p>
<p>3耶和华曰、我仆约伯、尔留意乎、彼纯全端正、寅畏上帝、离弃诸恶、世无其匹、尔虽激我、无故灭之、彼仍守厥正、</p>
<p>4撒但对曰、以皮代皮、人愿捐其所有、以保生命、</p>
<p>5今且伸手击其骨肉、必面违尔、</p>
<p>6耶和华曰、彼在尔手、惟存其生、</p>
<p>7撒但退、击约伯、使之发痈、自踵至顶、</p>
<p>8乃坐于灰、以片瓦搔身、</p>
<p>9其妻曰、尔犹守正乎、其违上帝而死、</p>
<p>10曰、尔出言、如愚妇也、我侪自上帝受福、不亦受祸乎、约伯于此诸事、未尝以口干罪、○</p>
<p>11约伯三友、提幔人以利法、书亚人比勒达、拿玛人琐法、闻彼遭此诸难、各自其地至、相约偕往、哀而慰之、</p>
<p>12举目遥望、而不之识、大声号哭、各裂其衣、向天扬尘蒙首、</p>
<p>13同坐于地、历七昼夜、见其忧甚、无与言者、</p>

</div>
</body>
</html>
