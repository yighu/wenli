<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第七十四篇</title>
</head>
<body>
<div>
<h3>第七十四篇</h3>
<p>亚萨之训词○</p>
<p>1上帝欤、奚永弃我、奚向尔草场之羊、发尔烈怒乎、</p>
<p>2昔尔所得之会众、所赎为业之族、及尔所居之郇山、祈垂念之兮、</p>
<p>3尚其举步、往视历久之荒墟、敌在圣室所行之诸恶兮、</p>
<p>4敌在会中咆哮、树其旗为标识兮、</p>
<p>5势如举斧、以伐丛林兮、</p>
<p>6圣室雕工、今毁以斧锤兮、</p>
<p>7火焚圣室、玷尔寄名之所、倾之于地兮、</p>
<p>8意谓灭之务尽、境内上帝会所、乃咸焚之兮、</p>
<p>9我之标识不得见、先知不复有、历时几何、我中无人知之兮、</p>
<p>10上帝欤、敌人诋毁、将至何时、仇人亵渎尔名、岂至永久乎、</p>
<p>11奚撤尔手、即尔右手、其出之于怀、以行毁灭兮、○</p>
<p>12自古上帝为我王、行拯救于大地兮、</p>
<p>13昔尔以力判海、破龙首于水中兮、</p>
<p>14碎鳄鱼之首、以食野处之族兮、</p>
<p>15裂磐出泉与溪、涸长流之川兮、</p>
<p>16昼属尔、夜亦属尔、日月星尔所备兮、</p>
<p>17地之界尔所立、夏与冬尔所定兮、</p>
<p>18耶和华欤、敌人诋毁、愚民亵渎尔名、尚其念之兮、</p>
<p>19尔之鸤鸠、勿付其命于野兽、尔之贫民、勿忘其生于永久兮、</p>
<p>20祈顾尔约、盖斯土幽暗之处、充以强暴兮、</p>
<p>21受虐者、勿使之含羞而退、贫乏者、俾其颂赞尔名兮、</p>
<p>22上帝欤、尚其兴起、为己剖白、愚人终日诋毁、尚其念之兮、</p>
<p>23勿忘敌人之声、攻尔者之喧哗、恒达于上兮、</p>

</div>
</body>
</html>
