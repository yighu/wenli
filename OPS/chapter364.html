<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十三章</title>
</head>
<body>
<div>
<h3>第十三章</h3>
<p>1大卫子押沙龙有妹貌美、名曰他玛、大卫子暗嫩爱之、</p>
<p>2暗嫩为其妹他玛、抑郁成疾、他玛乃处子、暗嫩自知难与之近、</p>
<p>3暗嫩有友名约拿达、乃大卫兄示米亚子、为人甚狡、</p>
<p>4谓暗嫩曰、王子欤、尔日益瘠瘦、曷故、尔不告我乎、暗嫩曰、我爱弟押沙龙之妹他玛、</p>
<p>5约拿达曰、可卧于床、佯为遘疾、父来视尔、则谓之曰、请容我妹他玛至此、以食与我、备于我前、使我见之、我由其手受而食之、</p>
<p>6暗嫩遂卧、佯为遘疾、王来视之、暗嫩曰、请容我妹他玛、来作二饼于我前、我由其手受而食之、</p>
<p>7大卫遣人入内谕他玛曰、往尔兄暗嫩室、为之备馔、</p>
<p>8他玛往其兄暗嫩室、见暗嫩偃卧、遂取湿面抟于其前、作饼炊之、</p>
<p>9以釜倾于其前、暗嫩不食、曰、屏众、遂咸出、</p>
<p>10暗嫩谓他玛曰、携饼入内室、我由尔手受而食之、他玛取所作之饼、携入内室、至其兄暗嫩、</p>
<p>11进而食之、暗嫩执之、曰、我妹与我同寝、</p>
<p>12曰、我兄不可、毋玷辱我、在以色列中不可行此、毋为此愚妄之事、</p>
<p>13我负斯辱、将焉往、尔在以色列中、必如愚妄人矣、祈言于王、必不禁我归尔、</p>
<p>14暗嫩不听其言、因强于彼、强与同寝、</p>
<p>15厥后、暗嫩憾之极甚、其憾之之情、较爱之之情更切、遂谓之曰、起、往哉、</p>
<p>16他玛曰、不可、尔遣我去、较前所行、其咎尤重、暗嫩不听、</p>
<p>17呼侍立之仆曰、驱此女出、从而上楗、</p>
<p>18时、他玛衣彩衣、循王女处室之制也、仆携之出、从而上楗、</p>
<p>19他玛裂其彩衣、蒙灰于首、按手其上、且行且哭、</p>
<p>20其兄押沙龙谓之曰、尔兄暗嫩与尔偕乎、我妹今且缄默、彼乃尔兄、勿以为意、于是他玛在兄押沙龙家独处、</p>
<p>21大卫王闻之、怒甚、</p>
<p>22押沙龙因暗嫩强玷其妹他玛、憾之、善恶之言、俱不与语、○</p>
<p>23越二年、有人为押沙龙剪羊毛在近以法莲之巴力夏琐、押沙龙邀王众子、</p>
<p>24乃觐王曰、有人为仆剪羊毛、请王及臣仆、与尔仆偕往、</p>
<p>25王曰、吾子、我侪无庸俱往、恐累尔、押沙龙固请之、亦不往、第为祝嘏、</p>
<p>26押沙龙曰、如尔不往、则请许兄暗嫩偕往、王曰、彼偕尔往、曷故、</p>
<p>27押沙龙固请之、乃使暗嫩及王众子偕往、</p>
<p>28押沙龙命其仆曰、当伺暗嫩饮酒快心、我谕尔曰击暗嫩、则杀之毋畏、命尔者非我乎、当壮胆而奋勇、</p>
<p>29仆循押沙龙命、以处暗嫩、王子咸起、各乘其驴而遁、</p>
<p>30尚在途间、有音耗传于大卫曰、王子尽为押沙龙所杀、靡有孑遗、</p>
<p>31王遂起、裂衣仆地、臣仆裂衣侍立、</p>
<p>32大卫兄示米亚子约拿达曰、我主、毋以为少者王子悉见杀、死者惟暗嫩一人耳、自彼强玷其妹之日、此事押沙龙已定之、</p>
<p>33我主我王毋怀忧、以为王子皆死、死者惟暗嫩一人耳、</p>
<p>34押沙龙遁、守望之少者举目以观、见后有多人、由山麓之途而至、</p>
<p>35约拿达谓王曰、王子至矣、如仆所言、</p>
<p>36言甫毕、王子至、发声而哭、王与臣仆亦哭、恸甚、○</p>
<p>37押沙龙遁于基述王亚米忽子达买所、大卫日为其子悲哀、</p>
<p>38押沙龙遁于基述、居彼三年、</p>
<p>39大卫王见暗嫩既死、乃得慰藉、而想念押沙龙殊切、</p>

</div>
</body>
</html>
