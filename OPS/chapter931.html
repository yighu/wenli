<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第七章</title>
</head>
<body>
<div>
<h3>第七章</h3>
<p>1巴比伦王伯沙撒元年、但以理得梦、在床见异象、遂书其梦、述其大略、</p>
<p>2曰、我夜见异象、天之四风骤起、与大海相搏、</p>
<p>3有四巨兽、自海而出、其状各殊、</p>
<p>4其一若狮、有鹰之翼、我视之、见其翼被拔、厥兽被举而起、立以二足如人、且得畀以人心、</p>
<p>5其次之兽若熊、半身侧立、其口齿间、衔三胁骨、有谓之曰、起、吞噬多肉、</p>
<p>6厥后、又见一兽若豹、背有四鸟翼、兽亦有四首、得赐以权、</p>
<p>7此后于夜间异象中、我见其四之兽、可畏可惧、极强有力、亦有铁牙甚巨、吞噬碎裂、足践所余、与前诸兽迥异、首有十角、</p>
<p>8我思维其角时、见一小角生于其中、前角中之三角、为小角所拔、小角有目若人、有口出言夸大、</p>
<p>9我视之、见有座设立、一年高者坐焉、衣皓如雪、发洁若纯粹之羊毛、火炎其座、烈焰其轮、</p>
<p>10火川出于其前、服役者千千、侍立者万万、鞫事已备、书卷悉展、</p>
<p>11其时我因小角出言夸大、则注目而视、迨至其兽见杀、其身被毁、为火所焚、</p>
<p>12所余之兽、其权被夺、惟延其生、以待时期、</p>
<p>13我于夜间异象中、又见一人若人子者、乘天云而来、诣年高者、被引至于其前、</p>
<p>14乃锡以权、与荣与国、使诸民诸国、诸方言咸事之、其权恒存弗替、其国永不见灭、○</p>
<p>15我但以理心忧于中、所见之异象、令我烦扰、</p>
<p>16我乃就一侍者、询诸事之实、彼以之告我、为我解其义曰、</p>
<p>17此四巨兽即四王、将出于世者、</p>
<p>18惟至上者之圣民、必承其国、以为己有、永世靡暨、</p>
<p>19我欲知第四兽之实、以其异于他兽、甚可畏惧、其牙为铁、其爪为铜、吞噬碎裂、足践所余、</p>
<p>20又欲知其首之十角、及生于其中之一角、使三角坠于其前者、是角有目、有口出言夸大、其状大于他角、</p>
<p>21我视之、见斯角与圣民战而获胜、</p>
<p>22迨年高者至、为至上者之圣民伸冤、圣民得国之期已届、</p>
<p>23侍者曰、第四兽、即在世之第四国、异于诸国、将吞噬天下、践而碎之、</p>
<p>24其十角即十王、将由此国而兴、其后有一王起、异于前者、将服三王、</p>
<p>25彼出言逆至上者、销磨其圣民、意欲改易节期法律、圣民将付于其手、历一载二载半载、</p>
<p>26鞫事已备、必夺其权、毁之灭之、至于终极、</p>
<p>27惟国与权、及天下万邦之尊显、必咸畀于至上者之圣民、其国为永久之国、凡秉权者、必服事顺从之、</p>
<p>28其言至此而竟、我但以理中怀烦扰、容色改变、惟存此事于心、</p>

</div>
</body>
</html>
