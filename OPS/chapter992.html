<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第六章</title>
</head>
<body>
<div>
<h3>第六章</h3>
<p>1慎勿行尔义于人前、令人见之、若然、则不获赏于尔天父矣、</p>
<p>2故施济勿吹角于前、若伪善者在会堂及通衢、求荣于人、我诚语汝、彼已得其赏矣、</p>
<p>3惟尔施济、勿使左手知右手所为、</p>
<p>4俾尔之施济隐焉、尔父鉴于隐者、将以报尔、○</p>
<p>5尔祈祷、勿若伪善者、好立于会堂街隅祈祷、令人见之、我诚语汝、彼已得其赏矣、</p>
<p>6惟尔祈祷、宜入密室闭门、祈尔隐中之父、尔父鉴于隐者、将以报尔、</p>
<p>7尔祈祷、语勿重复、如异邦人、彼以为言多乃得升闻也、</p>
<p>8尔勿效之、盖未求之先、尔所需者、父已知之、</p>
<p>9故尔祈祷宜云、我父在天、愿尔名圣、</p>
<p>10尔国临格、尔旨得成、在地若天、</p>
<p>11日需之粮、今日赐我、</p>
<p>12求免我负、如我免人、</p>
<p>13勿导入试、拯我出恶、古文有增之者云以国权荣皆尔所有爰及世世诚所愿也</p>
<p>14盖尔免人过、天父亦免尔过、</p>
<p>15尔不免人过、尔父亦不免尔过、○</p>
<p>16尔禁食、勿若伪善者作忧容、彼垢面以禁食见于人、我诚语汝、彼已得其赏矣、</p>
<p>17惟尔禁食、膏首、靧面、</p>
<p>18俾尔禁食不见于人、惟见于隐中之父、尔父鉴于隐者、将以报尔、○</p>
<p>19勿积财于地、其处蠹蚀锈坏、盗穴而窃之、</p>
<p>20惟积财于天、其处则蠹不蚀、锈不坏、盗不穴而窃之、</p>
<p>21盖尔财所在、尔心亦在焉、</p>
<p>22夫身之灯、目也、目了则全身光、</p>
<p>23目眊则全身暗、尔衷之光若暗、其暗大哉、</p>
<p>24未有能事二主者、盖恶此爱彼、或重此轻彼、尔不能事上帝、又事货财也、</p>
<p>25故我语汝、勿虑生何以食、何以饮、身何以衣、夫生非贵于食、身非贵于衣乎、</p>
<p>26试观飞鸟、不稼不穑、不积于廪、尔天父且育之、尔岂不尤贵于鸟乎、</p>
<p>27尔曹谁能以思虑延生一刻乎、</p>
<p>28曷为衣虑耶、试思野之百合花、如何而长、不劳不纺、</p>
<p>29我语汝、当所罗门荣华之极、所衣不及此花之一也、</p>
<p>30夫野草今日尚存、明日投炉、上帝犹衣之若此、况于尔小信者乎、</p>
<p>31故勿虑何以食、何以饮、何以衣、</p>
<p>32此皆异邦人所求、尔天父知尔悉需之、</p>
<p>33惟先于其国其义是求、则此物悉加诸尔、故勿为明日虑、明日之虑、明日虑之、是日之劳、是日足矣、</p>

</div>
</body>
</html>
