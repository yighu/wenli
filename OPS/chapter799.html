<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第四十六章</title>
</head>
<body>
<div>
<h3>第四十六章</h3>
<p>1彼勒倾覆、尼波俯伏、其像负于牲畜、尔素所舁之物、成为重负、使牲畜困惫、</p>
<p>2彼皆倾覆、同俯伏、不能救其重负、己亦为人所虏、○</p>
<p>3雅各家、以色列之遗民欤、尔其听我、尔自初生、为我襁负、尔自出胎、为我怀抱、</p>
<p>4迄尔耄耋、皓然白首、始终如一、我必负尔、我既创造、亦必扶持、且施拯救、</p>
<p>5尔以谁譬我、俾能相若、以谁拟我、而得从同、</p>
<p>6人倾囊出金、权衡其银、雇厥金工、以铸神像、俯伏而拜、</p>
<p>7荷之于肩、携之而往、置诸其所、使之屹立、不离其处、人或呼之、而不能应、不能拯人于难、○</p>
<p>8尔悖逆者、当记忆之、显为丈夫、而追念焉、</p>
<p>9古昔之事、尔其追溯、我乃上帝、我外无他、我乃上帝、无能比拟、</p>
<p>10我自始而示厥终、自昔而言未来之事、谓我所谋者必验、所悦者必行、</p>
<p>11召彼鸷鸟、至自东方、成我谋者、来自远地、我既言之、亦必行之、我既定之、亦必成之、</p>
<p>12刚愎厥心、远乎义者、其听我言、</p>
<p>13我义伊迩、相距不远、我之拯救、不复迟延、我必为彰我荣之以色列、施拯救于锡安焉、</p>

</div>
</body>
</html>
