<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十二章</title>
</head>
<body>
<div>
<h3>第十二章</h3>
<p>1耶稣以喻语众曰、有植葡萄园者、环之以篱、掘酒醡、建望楼、租与农夫、遂往异地、</p>
<p>2届期、遣一仆就农夫、取葡萄园之果、</p>
<p>3农夫执而扑之、使之徒返、</p>
<p>4复遣他仆、农夫伤其首、且辱之、</p>
<p>5又遣一仆、农夫杀之、复遣多仆、或扑或杀、</p>
<p>6尚有爱子、卒遣之、曰、彼必敬我子矣、</p>
<p>7农夫相语曰、此其嗣子、且来杀之、则业归我矣、</p>
<p>8遂执而杀之、弃诸园外、</p>
<p>9园主将何为、必至灭此农夫、以园付他人焉、</p>
<p>10经云、工师所弃之石、成为屋隅首石、</p>
<p>11此主所为者、我目而奇之、尔未读乎、</p>
<p>12其人知斯喻指己而言、欲执之、而畏众、遂去之、○</p>
<p>13后遣法利赛与希律党数人、欲即其言以陷之、</p>
<p>14既至、谓之曰、夫子、我知尔乃诚者、不徇乎人、盖不以貌取人、而诚以上帝道训人者也、纳税于该撒宜否、我侪纳乎、否乎、</p>
<p>15耶稣知其诈、曰、何试我耶、取一钱予我观之、</p>
<p>16遂取之、耶稣曰、是像与号为谁、对曰、该撒、</p>
<p>17曰、以该撒之物纳该撒、以上帝之物纳上帝、众甚奇之、○</p>
<p>18有撒都该人、即言无复起者、就而问曰、</p>
<p>19夫子、摩西书于我云、若人兄死、遗妻而无子、其弟当纳其妻、生子以嗣兄、</p>
<p>20有兄弟七人、长者娶妻、无子而死、</p>
<p>21其二纳之、亦无子而死、其三亦然、</p>
<p>22七人皆取之而无子、厥后妇亦死、</p>
<p>23复起时、将为谁之妻乎、盖七人皆纳之矣、</p>
<p>24耶稣曰、尔之误、非因不识经、与上帝之能乎、</p>
<p>25盖自死复起时、不娶不嫁、如天使然、</p>
<p>26论死者复起、尔未读摩西书棘丛篇乎、上帝谕之曰、吾乃亚伯拉罕之上帝、以撒之上帝、雅各之上帝、</p>
<p>27是上帝非死者之上帝、乃生者之上帝也、尔曹误甚矣、○</p>
<p>28有士子一人来、闻其辩论、见耶稣应对者善、问之曰、诸诫中孰为首、</p>
<p>29耶稣曰、其首云、以色列其听之、主我侪之上帝、惟一耳、</p>
<p>30宜尽心、尽性、尽意、尽力、爱主尔之上帝、</p>
<p>31其次则爱邻如己、诫未有大于斯二者、</p>
<p>32士子曰、夫子言上帝惟一、诚善矣、其外无他也、</p>
<p>33且尽心、尽意、尽力爱主、又爱邻如己、则愈于诸燔牲祭祀矣、</p>
<p>34耶稣见其应对明敏、乃曰、尔去上帝国不远矣、自是无敢问之者、○</p>
<p>35耶稣于殿训诲、曰、士子何言基督为大卫裔乎、</p>
<p>36大卫感于圣神自言曰、主谓我主云、坐我右、俟我使尔敌为尔足几、</p>
<p>37夫大卫自称基督为主、则何为其裔乎、众皆乐闻之、○</p>
<p>38耶稣训诲时、曰、谨防士子、好衣长服而游、受祝于市、</p>
<p>39会堂高座、筵间首位、</p>
<p>40乃吞嫠妇家资、佯为长祈、其受刑必尤重也、○</p>
<p>41耶稣对库而坐、见众以钱输库、诸富者多输之、</p>
<p>42有贫嫠至、输钱二、即一厘也、</p>
<p>43遂召其徒、谓之曰、我诚语汝、此贫嫠所输者、较众尤多、</p>
<p>44盖众由其羡余、彼则由其不足、而尽输所有、即其所藉以生者也、</p>

</div>
</body>
</html>
