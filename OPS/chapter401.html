<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第四章</title>
</head>
<body>
<div>
<h3>第四章</h3>
<p>1有一妇、先知徒之妻也、呼以利沙曰、尔仆我夫已死、彼素寅畏耶和华、尔所知也、今债主至、欲取我二子为奴、</p>
<p>2以利沙曰、我可为尔何为、家中何所有、其告我、曰、婢家无长物、惟油一瓶、</p>
<p>3曰、尔往于外、假空器于诸邻、勿少假焉、</p>
<p>4入室闭门、尔与尔子在内、倾油于诸器、盈则移于侧、</p>
<p>5乃别以利沙、闭门与子在室、子运器、妇倾油、</p>
<p>6诸器既盈、妇谓子曰、再取一器、子曰、无之、油即止、</p>
<p>7妇遂往告上帝仆、上帝仆曰、鬻油偿债、所余者、尔与子赖以度日、○</p>
<p>8一日以利沙经书念、在彼有一贵妇、强之食、后每经其所、则入而食、</p>
<p>9妇谓夫曰、我知屡经我所者、乃上帝圣仆也、</p>
<p>10我侪当于屋巅、建一小室、内置床几椅及灯台、彼至我所、可寓其间、</p>
<p>11一日以利沙至、入室而卧、</p>
<p>12谓其仆基哈西曰、召书念妇来、遂召之至、立于其前、</p>
<p>13以利沙谓其仆曰、告之云、尔既为我思虑周密、我当为尔何为、尔于王、或军长、有所求乎、妇曰、我居于我民中、安甚、</p>
<p>14以利沙曰、然则为之何为、基哈西曰、妇无子、其夫已老矣、</p>
<p>15曰、再召之至、既至立于门、</p>
<p>16以利沙曰、岁月既周、至于此时、尔必抱子、曰、不然、我主上帝仆欤、勿诳尔婢、</p>
<p>17妇果怀妊、届期生子、如以利沙所言、</p>
<p>18子稍长、一日往获者所、见其父、</p>
<p>19谓父曰、我首、我首、父谓仆曰、抱至其母、</p>
<p>20既抱之付其母、子坐母膝、日中而死、</p>
<p>21母抱之而上、置于上帝仆之床、闭门而出、</p>
<p>22呼夫曰、请遣一仆、携一驴至、我趋诣上帝仆而返、</p>
<p>23夫曰、今日非月朔、非安息日、尔往见之何为、曰、此行平安、</p>
<p>24遂备驴、谓仆曰、驱驴前往、非我命尔、则勿缓、</p>
<p>25乃往迦密山、诣上帝仆、上帝仆遥见之、谓仆基哈西曰、试观书念妇至矣、</p>
<p>26汝趋迎之、问曰、尔安乎、尔夫安乎、尔子安乎、妇曰、安、</p>
<p>27妇登山、诣上帝仆、则抱其足、基哈西近而推之、上帝仆曰、听之、其心忧苦、而耶和华隐之、未以示我、</p>
<p>28妇曰、我岂求于我主、欲得子乎、我非曰勿诳我乎、</p>
<p>29以利沙谓基哈西曰、束尔腰、执我杖而往、遇人勿问安、人问安勿答之、置我杖于子面、</p>
<p>30子之母曰、我指维生之耶和华、与尔生命而誓、我不离尔、以利沙遂起随之、</p>
<p>31基哈西先往、置杖于子面、而无声无觉、乃返迎以利沙、告之曰、子未醒、</p>
<p>32以利沙入室、见子已死、卧于其床、</p>
<p>33遂闭门、惟其二人在内、祈祷耶和华、</p>
<p>34既而登床、伏于子身、口与口、目与目、手与手、皆相对、又伏于子身、子体渐温、</p>
<p>35乃下、往来于室中、复上、伏于子身、子发嚏七、目遂启、</p>
<p>36以利沙召基哈西曰、召书念妇至、乃召之、既至、以利沙曰、抱尔子、</p>
<p>37妇入、在其足前、俯伏于地、抱子而出、○</p>
<p>38以利沙复至吉甲、其地适饥、先知徒坐于其前、以利沙命其仆曰、置巨釜、为先知徒煮羹、</p>
<p>39有人往田采蔬、遇野瓜摘之、盈怀而归、剖之、投于煮羹之釜、不识之也、</p>
<p>40倾之出、以予众、食时、众呼曰、上帝仆欤、釜中有死毒、遂不能食、</p>
<p>41以利沙曰、携面至、遂投面于釜、曰、倾之出、予众食、而釜中无毒矣、○</p>
<p>42有人自巴力沙利沙来、携初实之麰麦饼二十、及新穗、藏于囊中、奉于上帝仆、上帝仆曰、予众食之、</p>
<p>43其仆曰、何也、岂陈此以供百人乎、曰、予众食之、盖耶和华云、众必食之而有余、</p>
<p>44仆遂陈于众前、食之而有余、如耶和华所言、</p>

</div>
</body>
</html>
