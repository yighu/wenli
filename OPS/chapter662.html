<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第一百篇</title>
</head>
<body>
<div>
<h3>第一百篇</h3>
<p>称谢之诗○</p>
<p>1全地其向耶和华欢呼、</p>
<p>2欣喜而奉耶和华、讴歌而诣其前兮、</p>
<p>3当知耶和华为上帝、彼乃造我、我亦属之、我为其民、为其牧场之羊兮、</p>
<p>4以称谢入其门、以赞美入其院、感谢其恩、颂美其名兮、</p>
<p>5盖耶和华乃善、其慈惠永存、其信实万世不易兮、</p>
<p>第百有一篇</p>
<p>大卫之诗○</p>
<p>1我必讴歌慈惠公义、耶和华欤、我歌颂尔兮、</p>
<p>2我致志于纯全之道、尔何时临莅我、必以纯全之心、行于家庭兮、</p>
<p>3卑陋之事、我不寓目、偏僻之行、我所深恶、不沾我躬兮、</p>
<p>4邪曲之心、我必远之、奸恶之事、我不识之兮、</p>
<p>5潜毁其邻者、我必绝之、目高心傲者、我不容之兮、</p>
<p>6境内忠诚之民、我目顾之、令其与我偕居、行纯全之道者、必服事我兮、</p>
<p>7行诈者不得居于我室、言诳者不得立于我前、</p>
<p>8境内恶人、我每晨必殄之、作慝之辈、必绝于耶和华之邑兮、</p>
<p>第百有二篇</p>
<p>困苦之人于耶和华前陈情祈祷之词○</p>
<p>1耶和华欤、听我祈祷、使我呼吁达于尔前兮、</p>
<p>2我遭难之日、勿向我掩面、我呼吁之时、其向我侧耳、速允我兮、</p>
<p>3我之时日、如烟之消、我之骸骨、如炬之焚兮、</p>
<p>4我心被伤、如草枯槁、以至忘餐兮、</p>
<p>5发声呻吟、肤革贴骨兮、</p>
<p>6我如旷野之鹈鹕、荒墟之鸱鸮兮、</p>
<p>7醒而不寐、如屋顶之孤雀兮、</p>
<p>8我敌终日诋我、狂待我者、指我而诅兮、</p>
<p>9我食灰如饼、和泪而饮兮、</p>
<p>10因尔忿恚震怒、取我而掷之兮、</p>
<p>11我日如晷延长、我躬如草枯槁兮、○</p>
<p>12耶和华欤、惟尔永存、尔志历世弗替兮、</p>
<p>13尔将兴起、矜悯郇邑、今届抚恤之时、定期已至兮、</p>
<p>14尔仆悦其石、而惜其土兮、</p>
<p>15列邦必敬畏耶和华名、地上诸王、敬畏尔荣兮、</p>
<p>16盖耶和华建筑郇邑、见于其荣兮、</p>
<p>17垂念贫者之祷、不轻视其祈兮、</p>
<p>18此言必为后人录之、将来受造之民、必颂赞耶和华兮、</p>
<p>19盖耶和华自圣所高处垂鉴、自天俯视下土兮、</p>
<p>20听俘囚之欷歔、释濒死之人兮、</p>
<p>21俾人宣耶和华名于郇、播其声誉于耶路撒冷、</p>
<p>22在万民诸国会集、崇事耶和华之时兮、</p>
<p>23彼于中道、败我精力、促我时日兮、</p>
<p>24我曰、我上帝欤、尔年历万世、勿使我中年而逝兮、</p>
<p>25上古尔奠地基、诸天尔手所造兮、</p>
<p>26斯必灭没、惟尔恒存、此皆如衣渐旧、尔将易之如服、则俱改变兮、</p>
<p>27惟尔不易、尔年无尽兮、</p>
<p>28尔仆之子必恒存、其裔坚立于尔前兮、</p>
<p>第百有三篇</p>
<p>大卫之词○</p>
<p>1我心当颂美耶和华、我衷所有、颂其圣名兮、</p>
<p>2我心当颂美耶和华、勿忘其恩泽兮、</p>
<p>3彼宥尔诸愆、医尔诸疾兮、</p>
<p>4赎尔命于死亡、冠尔以仁爱慈惠兮、</p>
<p>5锡以嘉物、餍尔所欲、俾尔反少如鹰兮、</p>
<p>6耶和华行义事、为受虐者伸冤兮、</p>
<p>7以其经营示摩西、以其作为示以色列人兮、</p>
<p>8耶和华乃仁慈矜悯、迟于发怒、富有慈惠兮、</p>
<p>9不恒置辩、不永怀怒兮、</p>
<p>10未依我罪相待、未循我愆施报兮、</p>
<p>11在于敬畏之者、慈惠之大、如天之高于地兮、</p>
<p>12去我罪愆、如东之远于西兮、</p>
<p>13敬畏之者、耶和华矜悯之、如父之恤其子兮、</p>
<p>14盖知我之体质、念我为尘土兮、</p>
<p>15维彼世人、其日如草、其生如野花兮、</p>
<p>16一经风过、即归乌有、其地不复识之兮、</p>
<p>17 18惟敬畏耶和华、守其约、忆其律、而遵行者、耶和华之慈惠加之、其义施于子孙、自亘古至永久兮、</p>
<p>19耶和华之位立于天、其权统万有兮、</p>
<p>20具有能力、成其旨、听其命之诸使欤、其颂美耶和华、</p>
<p>21为其役、行其旨之诸军欤、其颂美耶和华、</p>
<p>22凡其所造、在其所辖之区、其颂美耶和华、我心颂美耶和华兮、</p>
<p>第百有四篇</p>
<p>1我心当颂美耶和华、我上帝耶和华欤、尔为至大、衣以尊荣威严兮、</p>
<p>2被光华如衣、布穹苍如帱兮、</p>
<p>3安楼阁之栋于水中、以云为舆、驭风之翼而行兮、</p>
<p>4以风为使、以火为役兮、</p>
<p>5奠地之基、永不动摇兮、</p>
<p>6以渊覆之、有若衣服、水高于山兮、</p>
<p>7尔叱咤发、水即奔逃、尔雷声作、水即迅逝兮、</p>
<p>8山乃出、谷乃陷、水归尔所定之区兮、</p>
<p>9尔立厥界、俾不逾越、不复返而覆地兮、</p>
<p>10使泉涌于陵谷、流于山间兮、</p>
<p>11饮田原之兽、解野驴之渴兮、</p>
<p>12飞鸟栖于水滨、鸣于树枝兮、</p>
<p>13彼自其阁、灌溉山冈、缘其功效、大地饶足兮、</p>
<p>14生草莱以饲六畜、备菜蔬以供人需、俾谷产于地兮、</p>
<p>15又备酒醴以悦人心、膏油以泽人面、糗粮以固人志兮、</p>
<p>16耶和华之林木、所植利巴嫩之香柏、足沾雨泽兮、</p>
<p>17鸟构巢其中、鹤以松为室兮、</p>
<p>18野羊处于高山、沙番藏于岩石兮、</p>
<p>19彼立月以定时、日知其入兮、</p>
<p>20造暗为夜、林间百兽潜出兮、</p>
<p>21稚狮咆哮以攫物、向上帝求食兮、</p>
<p>22日出兽藏、偃卧于穴兮、</p>
<p>23人出而作、勤劳至暮兮、</p>
<p>24耶和华欤、尔之造作何其多、皆以智慧而成、寰宇充尔财物兮、</p>
<p>25海大且广、动物无数、小大咸有兮、</p>
<p>26其中舟楫往来、鳄鱼游泳、为尔所造兮、</p>
<p>27斯皆望尔、依时食之、</p>
<p>28尔予之、彼取之、尔既张手、彼饫嘉物兮、</p>
<p>29尔既掩面、彼则惊惶、尔断其气、彼即死亡、归于尘土兮、</p>
<p>30尔遣尔神、彼乃受造、尔使地面更新兮、</p>
<p>31愿耶和华之荣永存、愿耶和华悦其所造兮、</p>
<p>32彼视地、地则颤动、彼扪山、山则发烟兮、</p>
<p>33我毕生讴歌耶和华、我生存之日、歌颂我上帝兮、</p>
<p>34我之思念、愿彼以为甘美、我因耶和华而乐兮、</p>
<p>35愿罪人灭于地上、愿恶人归于乌有、我心当颂美耶和华、尔曹其赞扬耶和华兮、</p>
<p></p>
<p></p>
<p></p>
<p></p>
<p>第百有五篇</p>
<p>1其称谢耶和华、呼吁其名、以其作为普告万民兮、</p>
<p>2讴歌之、颂美之、道其奇行兮、</p>
<p>3以其圣名为荣、凡求耶和华者、心宜欢悦兮、</p>
<p>4求耶和华、与其能力、恒寻其面兮、</p>
<p>5 6其仆亚伯拉罕之裔、所选雅各子孙欤、念其所行奇事异迹、及其口之谳兮、</p>
<p>7彼乃耶和华、我之上帝、行鞫于全地兮、</p>
<p>8永念其约、所谕之言、千代不忘、</p>
<p>9即与亚伯拉罕所立之约、对以撒所发之誓、</p>
<p>10且于雅各为定例、于以色列为永约兮、</p>
<p>11曰、我必锡尔以迦南地、为尔所得之业兮、</p>
<p>12当时人寡、其数无几、旅于斯土兮、</p>
<p>13由此族游于彼族、自此国至于彼国、</p>
<p>14上帝不容人虐遇之、因之谴责列王兮、</p>
<p>15曰、我受膏者、勿犯之、我之先知、勿伤之、</p>
<p>16令饥馑临于斯土、尽绝所恃之粮兮、</p>
<p>17遣人为其先导、约瑟被鬻为奴兮、</p>
<p>18其足伤于柱、其身入于铁兮、</p>
<p>19耶和华以其言试之、迨其应验兮、</p>
<p>20治民之王、遣人释之、俾其自由兮、</p>
<p>21立为冢宰、治其所有兮、</p>
<p>22随意约束群臣、以智训迪耆老兮、</p>
<p>23以色列遂至埃及、雅各旅于含地、</p>
<p>24上帝繁衍其民、使强于敌兮、</p>
<p>25然转敌人之心、俾憾其民、诡待其仆兮、</p>
<p>26爰遣其仆摩西、与所选之亚伦、</p>
<p>27显神迹于敌中、著异能于含地兮、</p>
<p>28召彼晦冥、使地幽暗、未违其言兮、</p>
<p>29变水为血、殄其鳞族兮、</p>
<p>30青蛙群集其地、入于王之宫室兮、</p>
<p>31发言而蝇群集、蚋遍四境兮、</p>
<p>32雨雹为雨、降火于地兮、</p>
<p>33击其葡萄、与无花果、毁伤境内林木兮、</p>
<p>34发言而蝗至止、蚱蜢无数兮、</p>
<p>35食尽田蔬、啮遍土产兮、</p>
<p>36击其国中长子、壮时所首生兮、</p>
<p>37导民而出、携金与银、其支派中、无一荏弱之人兮、</p>
<p>38埃及恐惧、见其出而悦怿兮、</p>
<p>39上帝布云为盖、夜烛以火兮、</p>
<p>40应其所求、使鹑至止、饱以天粮兮、</p>
<p>41辟磐石而水涌、流入旱地若河兮、</p>
<p>42盖忆其圣言、及其仆亚伯拉罕兮、</p>
<p>43导民欣然而出、选民讴歌而出兮、</p>
<p>44赐以列邦之地、异族劳而备者、承之为业兮、</p>
<p>45欲彼遵其律、守其法、尔其颂美耶和华兮、</p>
<p>第百有六篇</p>
<p>1尔其颂美耶和华、称谢耶和华、以其为善、慈惠永存兮、</p>
<p>2孰克述耶和华之能事、播其声誉乎、</p>
<p>3凡秉公正、与常行公义者、其有福兮、</p>
<p>4耶和华欤、以尔待民之恩惠念我、以尔拯救顾我兮、</p>
<p>5俾我见尔选民之昌、致乐尔民之乐、与尔业共其荣兮、○</p>
<p>6我与列祖同干罪戾、行邪作恶兮、</p>
<p>7我列祖在埃及、不明尔异迹、不忆尔厚惠、乃于红海悖逆兮、</p>
<p>8然彼缘其名而救之、彰厥大能兮、</p>
<p>9爰叱红海、其海乃涸、导之涉深、如履原野兮、</p>
<p>10援之于憾者之手、赎之于敌人之手兮、</p>
<p>11水淹其敌、靡有孑遗兮、</p>
<p>12民信其言、而歌颂之兮、</p>
<p>13遽尔忘其作为、不俟其旨兮、</p>
<p>14在旷野纵其欲、在荒原试上帝兮、</p>
<p>15遂以所求赐之、惟使其神衰弱兮、</p>
<p>16民在营中、媢嫉摩西、及耶和华之圣者亚伦兮、</p>
<p>17地则坼裂、吞大坍、掩亚比兰党兮、</p>
<p>18火爇其党、焰焚恶人兮、</p>
<p>19民在何烈制犊、崇拜铸像兮、</p>
<p>20如是以彼之荣、易为啮刍之牛像兮、</p>
<p>21忘其救者上帝、行大事于埃及、</p>
<p>22施异迹于含地、行可畏之事于红海兮、</p>
<p>23是以上帝有言、必翦灭之、惟所选之摩西、当其冲、立其前、挽回其怒、免行翦灭兮、</p>
<p>24民亦蔑视美地、不信其言、</p>
<p>25在幕中出怨言、弗听耶和华命兮、</p>
<p>26彼遂举手而誓曰、必仆之于野、</p>
<p>27踣其裔于列国、散之于各地兮、</p>
<p>28民亦契于巴力毗珥、食祭死物之品兮、</p>
<p>29如是而行、致激厥怒、疫疠流行其中兮、</p>
<p>30时非尼哈起而行罚、瘟灾以息兮、</p>
<p>31此为其义、历世靡暨兮、</p>
<p>32民在米利巴水、复干厥怒、累及摩西兮、</p>
<p>33因民悖逆其神、彼则口出躁言兮、</p>
<p>34民亦不遵耶和华命、灭绝异邦、</p>
<p>35乃与诸族杂处、习其行为兮、</p>
<p>36事其偶像、为己网罗兮、</p>
<p>37献其子女、以祭鬼神兮、</p>
<p>38流无辜之血、即其子女之血、以祭迦南偶像、其地为血所污兮、</p>
<p>39缘其所行自污、所为徇欲兮、</p>
<p>40于是耶和华忿怒其民、厌恶己业兮、</p>
<p>41付于异邦之手、憾之者制之兮、</p>
<p>42厥敌虐之、俾服其手下兮、</p>
<p>43上帝屡援之、惟彼谋逆、因其罪戾、至于卑微兮、</p>
<p>44然犹听其呼吁、恤其患难兮、</p>
<p>45为之记忆其约、依其厚惠、而回厥意兮、</p>
<p>46使于虏之者、得蒙矜恤兮、○</p>
<p>47耶和华我上帝欤、尚其救我、自列邦集我、俾称扬尔圣名、夸耀尔声誉兮、</p>
<p>48以色列之上帝耶和华、当颂美之、自亘古迄永久、众民宜曰、诚所愿也、尔其颂美耶和华兮、</p>
<p>诗篇卷五</p>
<p>第百有七篇</p>
<p>1当称谢耶和华、以其为善、慈惠永存兮、</p>
<p>2耶和华所赎之民、赎自敌手者、当言此兮、</p>
<p>3自列邦集之、自东自西、自南自北兮、○</p>
<p>4彼流离于旷野、在荒原之途、未见可居之邑兮、</p>
<p>5载饥载渴、其心昏愦兮、</p>
<p>6患难之时、呼吁耶和华、遂援之于困苦兮、</p>
<p>7导之行于直道、使往可居之邑兮、</p>
<p>8愿人称谢耶和华、因其有慈惠、及为世人行奇事兮、</p>
<p>9仰慕之心、使之餍足、饥馁之心、饫以嘉物兮、○</p>
<p>10居幽暗死荫者、拘以困苦、絷以铁索兮、</p>
<p>11因其违上帝之言、蔑至上者之旨兮、</p>
<p>12故以劳苦抑其心、彼乃颠踬、辅助无人兮、</p>
<p>13患难之时、呼吁耶和华、遂援之于困苦兮、</p>
<p>14导出幽暗死荫、断其絷维兮、</p>
<p>15愿人称谢耶和华、因其有慈惠、及为世人行奇事兮、</p>
<p>16毁其铜门、断其铁楗兮、○</p>
<p>17愚人因其愆尤罪戾、罹于祸患兮、</p>
<p>18其心厌诸食物、近于死门兮、</p>
<p>19患难之时、呼吁耶和华、遂援之于困苦兮、</p>
<p>20出言医之、援之于死亡兮、</p>
<p>21愿人称谢耶和华、因其有慈惠、及为世人行奇事兮、</p>
<p>22献称谢以为祭、讴歌宣其作为兮、○</p>
<p>23乘舟航海、营业于巨浸者、</p>
<p>24得见耶和华之作为、及其奇事、在于深渊兮、</p>
<p>25发命令、起狂风、波浪翻腾兮、</p>
<p>26其人上至穹苍、下至深渊、因其遭祸、厥心消融兮、</p>
<p>27摇曳不定、蹩躠有若醉人、计穷智尽兮、</p>
<p>28患难之时、呼吁耶和华、遂援之于困苦兮、</p>
<p>29息其狂风、平其波浪兮、</p>
<p>30人因宁靖而喜、引至欲往之泊所兮、</p>
<p>31愿人称谢耶和华、因其有慈惠、及为世人行奇事兮、</p>
<p>32在民众会中尊祟之、在长老聚所颂美之兮、○</p>
<p>33彼变江河为旷野、源泉为燥土、</p>
<p>34沃壤为卤地、皆因居民之罪兮、</p>
<p>35彼变旷野为水泽、旱地为源泉兮、</p>
<p>36使饥者处之、建可居之邑兮、</p>
<p>37耕种田亩、栽植葡萄、获其所产兮、</p>
<p>38锡以福祉、俾其繁衍、不容牲畜鲜少兮、</p>
<p>39厥后复遭暴虐、患难忧苦、民乃减少、而卑抑兮、</p>
<p>40彼加凌辱于君王、使其流离于野、无路可循兮、</p>
<p>41惟脱贫人于患难、置之高处、俾有家属成群兮、</p>
<p>42正人见之欣喜、恶者口塞兮、</p>
<p>43智者注意斯事、思念耶和华之慈惠兮、</p>
<p>第百有八篇</p>
<p>大卫之诗○</p>
<p>1上帝欤、我心坚定、必以我灵讴歌颂美兮、</p>
<p>2琴瑟其兴、我企望黎明兮、</p>
<p>3耶和华欤、我必于诸民中称谢尔、于列邦中歌颂尔、</p>
<p>4尔之慈惠峻极于天、诚实及于霄汉兮、</p>
<p>5上帝欤、愿尔崇高越于诸天、尊荣越于全地兮、</p>
<p>6求尔俞允我、拯以右手、俾尔所爱者得释兮、</p>
<p>7上帝以其圣而言曰、我必欢欣、分割示剑、勘丈疏割谷兮、</p>
<p>8基列属我、玛拿西亦属我、以法莲为我首铠、犹大为我杖兮、</p>
<p>9摩押为我浴盘、将于以东而投我屦、我因非利士而欢呼兮、</p>
<p>10谁导我入坚城、谁引我至以东兮、</p>
<p>11上帝欤、尔非弃我乎、上帝欤、尔不与我军偕出兮、</p>
<p>12求尔助我攻敌、人之辅助、乃徒然兮、</p>
<p>13我恃上帝毅然而行、彼乃践踏我敌兮、</p>
<p>第百有九篇</p>
<p>大卫之诗使伶长歌之○</p>
<p>1我所颂美之上帝欤、勿缄默兮、</p>
<p>2恶人与诡诈者、启口攻我、以欺诳之舌语我兮、</p>
<p>3以憾恨之言环我、无端攻我兮、</p>
<p>4我惟祈祷是务、彼为我敌、以报我爱兮、</p>
<p>5以恶报我善、以恶报我爱兮、</p>
<p>6愿尔委一恶人制之、置一仇敌立其右兮、</p>
<p>7彼受鞫时、愿其负罪而出、彼之祈祷、反为咎戾兮、</p>
<p>8愿其时日无几、其职为他人所得兮、</p>
<p>9其子为孤、其妻为嫠、</p>
<p>10子女流离为丐、觅食他方、远其荒凉之家兮、</p>
<p>11愿盘剥者取其所有、彼勤劳所得、外人夺之兮、</p>
<p>12愿无人恩待之、无人矜恤其孤兮、</p>
<p>13愿其裔被绝、其名涂于后世兮、</p>
<p>14其祖之罪、愿耶和华忆之、其母之恶、愿不见涂兮、</p>
<p>15愿其罪恶、恒在耶和华前、致绝其志于世兮、</p>
<p>16因其不以施恩为念、乃迫穷乏与忧伤者、欲致之死兮、</p>
<p>17惟好咒诅、而诅临之、不喜祝福、而福远之兮、</p>
<p>18彼以咒诅为衣、咒诅如水入其脏、如油入其骨兮、</p>
<p>19愿咒诅为其蔽体之服、常束之绅兮、</p>
<p>20凡我仇敌、及诋我者、耶和华以此报之兮、</p>
<p>21主耶和华欤、因尔名故、善待我、缘尔慈惠之美、拯救我兮、</p>
<p>22我乃贫乏、中心伤痛兮、</p>
<p>23我之逝也、如日影沈西、如蝗虫飘荡兮、</p>
<p>24我因禁食、膝弱体瘦兮、</p>
<p>25为众凌辱、见我而摇首兮、</p>
<p>26我上帝耶和华欤、尚其助我、依尔慈惠、拯救我兮、</p>
<p>27使人咸知此出尔手、乃尔耶和华所行兮、</p>
<p>28任其咒诅、惟尔祝福、彼兴起时、必蒙羞耻、尔仆欣喜兮、</p>
<p>29愿敌被辱、愿其抱愧、如衣以袍兮、</p>
<p>30我必以口深谢耶和华、在众中颂美之兮、</p>
<p>31盖彼必立贫人之右、救其脱于行鞫之人兮、</p>
<p>第百有十篇</p>
<p>大卫之诗○</p>
<p>1耶和华谓我主云、尔坐我右、俟我以尔敌、为尔足几兮、</p>
<p>2耶和华必使尔力之杖、伸出于郇、曰、尔其操权于敌兮、</p>
<p>3尔行军时、尔民必衣圣服、乐心自献、尔之丁壮、光耀如朝露兮、</p>
<p>4耶和华既誓、必不回意、尔依麦基洗德之班、永为祭司兮、</p>
<p>5主在尔右发怒时、必击破列王兮、</p>
<p>6行鞫于列邦、使尸满战场、击破多国之首兮、</p>
<p>7饮于道旁之溪、因而昂首兮、</p>

</div>
</body>
</html>
