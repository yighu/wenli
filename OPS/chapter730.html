<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十八章</title>
</head>
<body>
<div>
<h3>第二十八章</h3>
<p>1恶者无人追袭而逃、义者猛勇若狮、</p>
<p>2国有罪恶、则主迭更、人有明哲、则邦恒存、</p>
<p>3贫者虐贫、如暴雨冲没谷食、</p>
<p>4弃法者誉恶人、守法者与之争、</p>
<p>5恶人不明公义、寻求耶和华者、无所不明、</p>
<p>6贫而正行、胜于富而乖戾、</p>
<p>7守法律者为智子、侣饕餮者辱其父、</p>
<p>8人取利以增财、乃为恤贫者积蓄之、</p>
<p>9转耳不听法律者、即其祈祷、亦为可憎、</p>
<p>10使正人误入恶途、必自陷于阱、惟彼完人、必承福祉、</p>
<p>11富人自视为智、明哲之贫人洞悉之、</p>
<p>12义人得志、群众夸耀、恶人兴起、庶民隐匿、</p>
<p>13盖己过者、必不亨通、自承而改之者、必蒙矜恤、</p>
<p>14常存敬畏者乃有福、刚愎厥心者必遘祸、</p>
<p>15暴君制贫民、如咆哮之狮、觅食之熊、</p>
<p>16乏识之君、多行暴厉、贪欲是疾、必延年龄、</p>
<p>17负流血之罪者、奔于陷阱、人勿阻之、</p>
<p>18行正直者、必蒙救援、行邪曲者、猝然倾覆、</p>
<p>19力其田者必足食、从虚浮者必极贫、</p>
<p>20忠诚者、其福充裕、急欲获财者、不免受刑、</p>
<p>21瞻徇情面、乃为不善、为片饼而枉法、亦为不善、</p>
<p>22眈眈者急于获财、不知穷乏之将至、</p>
<p>23斥责人者、终得恩宠、较口谀者尤多、</p>
<p>24窃父母之财、自言无罪者、乃与残贼同流、</p>
<p>25心贪者启争端、恃耶相华者得丰裕、</p>
<p>26师心自用者、乃为愚蠢、以智而行者、必得救援、</p>
<p>27济贫者不至匮乏、佯为不见者、多招咒诅、</p>
<p>28恶者兴起、庶民隐匿、恶者败亡、义人增多、</p>

</div>
</body>
</html>
