<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第九章</title>
</head>
<body>
<div>
<h3>第九章</h3>
<p>1约但之西、山地、洼地、及利巴嫩相对大海之滨、赫人、亚摩利人、迦南人、比利洗人、希未人、耶布斯人、诸王闻此、</p>
<p>2同心会集、欲与约书亚、及以色列族战、○</p>
<p>3基遍居民、闻约书亚所行于耶利哥及艾之事、</p>
<p>4乃行诡谲、佯为使者、以驴负旧囊、与既裂复缝之酒革囊、</p>
<p>5足著旧而且补之履、身服旧衣、所备之饼、则干而霉焉、</p>
<p>6至吉甲营、见约书亚、谓彼与以色列人曰、我自远方来、请与立约、</p>
<p>7以色列人谓希未人曰、尔殆居于我中、焉能与尔立约、</p>
<p>8其人谓约书亚曰、我乃尔仆、约书亚曰、尔曹何人、奚自而来、</p>
<p>9曰、仆缘尔上帝耶和华之名、来自极远之地、盖我闻其声誉、及其所行于埃及、</p>
<p>10暨所行于约但东之亚摩利二王、即希实本王西宏、都亚斯他录之巴珊王噩、</p>
<p>11我之长老、与我本土居民、谓我曰、当携途间糇粮、往迎之曰、我乃尔仆、请与立约、</p>
<p>12我启行诣尔时、自家所取之饼尚热、今则干而霉矣、</p>
<p>13革囊盛酒、其时尚新、今则裂矣、因路甚远、衣履悉敝、</p>
<p>14以色列人遂食其粮、而不咨诹耶和华、</p>
<p>15约书亚与之修好立约、容其生存、会中牧伯向之发誓、</p>
<p>16立约后、越三日、闻其为邻、居于其中、</p>
<p>17以色列人启行、三日至其邑、即基遍、基非拉、比录、基列耶琳、</p>
<p>18以色列人不击之、因其牧伯曾指以色列之上帝耶和华、向之发誓、会众遂怨牧伯、</p>
<p>19牧伯谓会众曰、我侪既指以色列之上帝耶和华而誓、不可害之、</p>
<p>20既与之誓、必容其生存、免震怒及我、</p>
<p>21又曰、当容其生存、于是使为采薪者、汲水者、服事会众、遵牧伯所言、</p>
<p>22约书亚召之曰、尔居我中、何言离此甚远、以欺我耶、</p>
<p>23因此尔必服诅、为奴之人历世不绝、采薪汲水、以供我上帝室、</p>
<p>24对曰、有人确告仆云、尔上帝耶和华曾谕其仆摩西、以此全地赐尔、悉灭其民、故我甚惧、以命难保、遂行是事、</p>
<p>25今我在尔手、尔所视为善为正者、则行之、</p>
<p>26于是约书亚救之、脱于以色列人手、免遭杀戮、其待之如此、</p>
<p>27是日使在耶和华所简之处、为会众及耶和华之坛、采薪汲水、至于今日、</p>

</div>
</body>
</html>
