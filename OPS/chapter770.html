<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十七章</title>
</head>
<body>
<div>
<h3>第十七章</h3>
<p>1论大马色之预示、○大马色被废、不复为邑、必为邱墟、</p>
<p>2亚罗珥诸邑被弃、为群羊牧所、羊卧其中、无人惊之、</p>
<p>3以法莲之保障、大马色之国祚、亚兰之遗民、俱必灭绝、若以色列之荣然、万军之耶和华言之矣、○</p>
<p>4是日也、雅各之荣消减、丰腴之躯瘦瘠、</p>
<p>5势如获者敛穑、以手刈穗、如人拾遗于利乏音谷、</p>
<p>6然尚有遗余、若摇橄榄、树杪遗二三颗、茂树之远枝、遗四五枚、以色列之上帝耶和华言之矣、</p>
<p>7是日也、人将望造之者、其目瞻以色列之圣者、</p>
<p>8不望己手所筑之坛、不瞻己指所造之物、或木偶、或日像、</p>
<p>9是日也、其坚城见弃、若昔于以色列人前、林中山上所遗之处、地尽荒芜、</p>
<p>10盖尔忘施救之上帝、不忆尔有力之磐石、是以树艺嘉种、植以异枝、</p>
<p>11栽培之时、藩之以篱、侵晨使华、惟于忧深痛极之日、其果云亡、○</p>
<p>12噫、众民喧哗、若海涛之漰渤、列邦冲突、若大水之奔腾、</p>
<p>13诸国冲突、若多水之奔腾、惟彼叱之、使之远遁、如山上之秕糠、为风驱逐、又如尘土、随风转旋、</p>
<p>14暮遭恐怖、未及黎明、已归无有、是乃劫我者之所得、虏我者之所获、</p>

</div>
</body>
</html>
