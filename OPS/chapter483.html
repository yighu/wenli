<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三十二章</title>
</head>
<body>
<div>
<h3>第三十二章</h3>
<p>1此忠诚之事后、亚述王西拿基立侵犹大、围诸坚城、意欲破之、据为己有、</p>
<p>2希西家见西拿基立至、拟攻耶路撒冷、</p>
<p>3则与牧伯勇士议、塞城外水泉、众遂助之、</p>
<p>4民集甚多、塞诸水泉、及流经斯土之溪、曰、亚述王来、焉得多水、</p>
<p>5王强厥志、筑其颓垣、建楼于上、城外复筑城、巩固大卫城之米罗、多制器械干盾、</p>
<p>6立军长以理民、集之于城门之场、以言慰之曰、</p>
<p>7强乃心、壮乃志、勿因亚述王与所率之大军、畏葸恐惶、盖偕我者、较偕彼者尤大也、</p>
<p>8偕彼者乃血肉之臂、偕我者乃我上帝耶和华、彼必助我、为我战争、民恃犹大王希西家之言、○</p>
<p>9厥后、亚述王西拿基立、与其全军攻拉吉、遣其臣仆往耶路撒冷、告犹大王希西家、与在耶路撒冷之犹大人曰、</p>
<p>10亚述王西拿基立云、尔何所恃、而待受困于耶路撒冷乎、</p>
<p>11岂非希西家诱尔、致因饥渴而死乎、彼曰、我之上帝耶和华、必拯我于亚述王手、</p>
<p>12此希西家、非废上帝之崇邱与坛、命犹大及耶路撒冷人、惟在一坛崇拜、焚香于其上乎、</p>
<p>13我与列祖何以待列邦之民、尔岂不知乎、列邦之神、能救其国脱于我手乎、</p>
<p>14我列祖所灭诸国、其神谁拯其民脱于我手、尔之上帝、能拯尔脱于我手乎、</p>
<p>15勿为希西家所欺、勿为所诱、勿信其言、盖无一邦一族之神、能拯其民于我、及我列祖之手、况尔上帝、岂能拯尔脱于我手乎、</p>
<p>16其臣更有谤上帝耶和华、及其仆希西家之言、</p>
<p>17西拿基立致书毁以色列之上帝耶和华、谤之曰、列邦之神、既未拯其民于我手、希西家之上帝、亦不得拯其民于我手、</p>
<p>18其臣以犹大方言、高声呼耶路撒冷城上之民、欲惊扰之、以取其城、</p>
<p>19彼论耶路撒冷之上帝、同于人手所造列邦之神、</p>
<p>20希西家王与亚摩斯子先知以赛亚、因此祈祷、向天呼吁、</p>
<p>21耶和华遣使于亚述王营、灭其勇土、军长将帅、亚述王蒙羞、返其故土、入其神庙、为其亲生之子所弑、</p>
<p>22如是、耶和华救希西家、及耶路撒冷居民、脱于亚述王西拿基立、及诸敌之手、四周护之、</p>
<p>23有多人至耶路撒冷、献礼物于耶和华、且馈宝物于犹大王希西家、此后、希西家为诸邦所尊崇、○</p>
<p>24时、希西家遘疾濒死、祷于耶和华、耶和华俞允之、示以异兆、</p>
<p>25惟希西家不报所受之恩、中心高傲、以是震怒将及于彼、与犹大暨耶路撒冷、</p>
<p>26然希西家抑其骄心、与耶路撒冷居民自卑、故希西家存日、耶和华之怒未及之、</p>
<p>27希西家富有货财、大得尊荣、备府库以存金银宝石、香品干盾、及诸珍器、</p>
<p>28备仓廪以积谷、与酒及油、为牲畜备阑、为牛羊备牢、</p>
<p>29叉建城邑、多畜牛羊、盖上帝赐其赀财丰盛也、</p>
<p>30希西家又塞基训之上源、引水直注大卫城西、凡希西家所行、无不亨通、</p>
<p>31巴比伦牧伯遣使见希西家、询其境内所见奇事、上帝离希西家、欲试之、以悉其心、</p>
<p>32希西家其余事迹、与其善行、俱载于亚摩斯子先知以赛亚启示之书、及犹大以色列列王纪、</p>
<p>33希西家与列祖偕眠、葬于大卫裔之陵阪、卒时、犹大众与耶路撒冷居民、皆尊崇之、子玛拿西嗣位、</p>

</div>
</body>
</html>
