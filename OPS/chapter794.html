<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第四十一章</title>
</head>
<body>
<div>
<h3>第四十一章</h3>
<p>1岛屿之众、宜缄口于我前、列国之民、当补其力、进而致词、尔我共同辩论、</p>
<p>2谁使一人起于东方、以义召之、至其足下、俾服列国、制列王、使其刃如尘埃、使其弓如草芥、</p>
<p>3其人追敌、于彼足迹未经之途、安然而往、</p>
<p>4谁为之、谁成之、谁自元始命定万代、我耶和华也、始我也、终亦我也、</p>
<p>5岛屿之众、见之而惧、地极之民、无不战栗、咸来会集、</p>
<p>6互相辅助、互相劝勉、曰壮乃心、</p>
<p>7木工勉金工、司锤磨光者、勉击砧者、论焊工曰、焊则善矣、遂钉之以钉、使不动摇、○</p>
<p>8我仆以色列、我所选之雅各、我友亚伯拉罕之裔欤、</p>
<p>9我自地极援尔、自天涯召尔、谓曰、尔乃我仆、我已简尔、未尝遗弃、</p>
<p>10勿畏葸、以我偕尔、勿恇怯、以我为尔上帝、我必巩固尔、辅助尔、以我公义之右手扶持尔、</p>
<p>11憾尔者必蒙羞抱愧、敌尔者必若无物、而就灭亡、</p>
<p>12攻尔者、尔将寻而弗得、鬬尔者、必归乌有、</p>
<p>13我耶和华尔之上帝、必携尔右手、谓尔曰、勿惧、我辅助尔、</p>
<p>14耶和华曰、若蚓之雅各、以色列人欤、勿惧、我必助尔、救赎尔者、乃以色列之圣者也、</p>
<p>15我将使尔为打谷之新器、利而有齿、以打诸山、至成虀粉、使诸岗如秕糠、</p>
<p>16尔必簸之、风必扬之、狂风散之、惟尔因耶和华而乐、为以色列之圣者而夸、</p>
<p>17维被贫乏、求水不得、口渴舌燥、我耶和华必俞允之、以色列之上帝必不弃之、</p>
<p>18我将浚河于童山、出泉于幽谷、使旷野成池沼、旱地为源泉、</p>
<p>19在于旷野、我必植香柏木、皂荚木、冈拈木、橄榄木、在于沙漠、我必植松木、杉木、黄杨木、</p>
<p>20使人见之而知、思之而悟、此乃耶和华之手所为、以色列之圣者所造也、○</p>
<p>21耶和华谓偶像曰、呈尔之状、雅各之君曰、述尔之情、</p>
<p>22陈述将遇之事、或以往事告我、俾我研究而知其终、或以未来之事示我、</p>
<p>23试言未来之事、俾我知尔为神、或降祥、或降殃、令我见而骇异、</p>
<p>24尔乃虚无、所行空旷、择尔者可恶也、○</p>
<p>25我自北方兴起一人、呼吁我名、彼自日出之乡而至、将践牧伯如土、若陶人之躏泥、</p>
<p>26谁自始宣之、俾我知之、谁自昔述之、使我韪之、然无有宣之、无有述之、无有闻尔言者、</p>
<p>27先告于锡安者我也、曰观之观之、我将遣报嘉音者至耶路撒冷、</p>
<p>28我观之、中无一人、亦无谋士、我诘之、无能答一词者、</p>
<p>29彼乃虚无、所行空旷、所铸之偶、有若飘风、等于空气、</p>

</div>
</body>
</html>
