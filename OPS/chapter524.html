<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第四章</title>
</head>
<body>
<div>
<h3>第四章</h3>
<p>1提幔人以利法曰、</p>
<p>2人若试与尔言、尔厌之乎、然谁能自禁不言耶、</p>
<p>3昔尔训众、手弱者坚之、</p>
<p>4将踬者以言持之、膝弱者健之、</p>
<p>5今也灾难临尔、而尔迷惘、迫尔、而尔惊惶、</p>
<p>6尔之所恃、非在寅畏乎、尔之所望、非在正行乎、</p>
<p>7试思无辜者伊谁沦没、端正者何处见绝、</p>
<p>8以我观之、耕恶种孽、所获如之、</p>
<p>9上帝吹嘘、彼则丧亡、上帝震怒、彼则消灭、</p>
<p>10狮之吼、与猛狮之声俱息、稚狮之齿见折、</p>
<p>11老狮绝食而死、牝狮之子离散、</p>
<p>12我窃得一事、我耳微闻其声、</p>
<p>13乃于夜间人酣睡时、出于幻想之意、</p>
<p>14惊骇战栗临我、百骨悚动、</p>
<p>15神过我前、毛发森竖、</p>
<p>16彼立、不辨其状、第见有象、在于目前、静默之中、我闻有声云、</p>
<p>17必死之人、岂义于上帝乎、世人岂洁于造之者乎、</p>
<p>18即其臣仆、犹不足恃、即其使者、尚责其愚、</p>
<p>19况居土舍、基尘埃、为蠹所败者乎、</p>
<p>20旦夕之间、即见毁灭、永归乌有、无人介意、</p>
<p>21其中幕索、非见夺乎、未得智慧、而陨亡焉、</p>

</div>
</body>
</html>
