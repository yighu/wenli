<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二章</title>
</head>
<body>
<div>
<h3>第二章</h3>
<p>1维时、该撒亚古士督下诏、令天下人咸登籍、</p>
<p>2此乃居里扭为叙利亚方伯时、首次登籍也、</p>
<p>3众往登籍、各归其邑、</p>
<p>4约瑟系大卫族系、故自加利利之拿撒勒邑诣犹太、至大卫之邑、名伯利恒、</p>
<p>5偕所聘之马利亚登籍、时马利亚已妊、</p>
<p>6寓彼时、产期适届、</p>
<p>7乃生冢子、裹以布、置于槽、客舍无隙地故也、○</p>
<p>8其地有牧者、居于原野、夜守群羊、</p>
<p>9主之使立其旁、主之荣光环照之、牧者大惧、</p>
<p>10天使谓之曰、勿惧、我报尔大喜之嘉音、将及众民者、</p>
<p>11盖今日于大卫之邑、为尔生救者、即主基督也、</p>
<p>12尔将见一婴、裹以布、卧于槽、是其号矣、</p>
<p>13忽有众天军、偕天使赞上帝曰、</p>
<p>14在至上则荣归上帝、在地则和平归其所悦之人、○</p>
<p>15诸天使离之升天、牧人相语曰、我侪且往伯利恒、观主示我所成之事、</p>
<p>16遂亟往、见马利亚约瑟、且见婴卧于槽、</p>
<p>17既见之、则以指斯婴报之之言而播扬之、</p>
<p>18闻者咸奇牧人所语之之事、</p>
<p>19惟马利亚悉存斯言于心、而自度之、</p>
<p>20牧者返、以所见所闻尽如所报、而归荣颂赞上帝、○</p>
<p>21八日既盈、为婴行割、命名耶稣、即未妊时、天使所称者、○</p>
<p>22洁日既满、依摩西律、携婴上耶路撒冷、献之于主、</p>
<p>23如主律所载、凡初胎之男、必称圣归主也、</p>
<p>24且献祭、如主律所言、以双鸠、或二雏鸽焉、</p>
<p>25耶路撒冷有西面者、其人义且虔、素望以色列之慰者、而圣神偕之、</p>
<p>26曾得圣神之示、知其未死之先、必见主之基督、</p>
<p>27彼感于圣神进殿、适父母抱婴孩耶稣入、欲为之循律而行、</p>
<p>28则接抱之、颂上帝曰、</p>
<p>29主欤、今乃如尔言、释尔仆安然而逝、</p>
<p>30因我目已见尔之拯救、</p>
<p>31即尔所备于万民前者、</p>
<p>32为光以照异邦、亦为尔民以色列之荣、</p>
<p>33父母奇其指婴孩之言、</p>
<p>34西面祝之、谓其母马利亚曰、此子之立、致以色列多人兴衰、亦为受诽之兆、</p>
<p>35且剑将刺尔心、俾多人之意念显著、○</p>
<p>36有女先知亚拿者、亚设支法内力之女也、其年已迈、自于归、偕夫七载、</p>
<p>37为嫠八十有四年、身不离殿、禁食祈祷、日夜事主、</p>
<p>38适于是时、进前称谢上帝、与望耶路撒冷得赎者、论说此婴、</p>
<p>39其父母既遵主律、已毕诸事、乃归加利利、至己邑拿撒勒、○</p>
<p>40婴孩渐长日健、智慧充实、上帝之恩宠偕之、○</p>
<p>41每岁逾越节、其父母诣耶路撒冷、</p>
<p>42耶稣年十有二、遵节例偕往、</p>
<p>43卒期而返、童子耶稣犹留耶路撒冷、其父母不知也、</p>
<p>44意其在同行者中、行一日程、乃于亲知间访焉、</p>
<p>45未遇、则返耶路撒冷觅之、</p>
<p>46三日后、遇之于殿、坐诸师中、且听且问、</p>
<p>47闻之者皆奇其颖悟应对、</p>
<p>48父母见而异之、其母谓之曰、儿、何待我若此乎、尔父与我忧苦觅尔、</p>
<p>49耶稣曰、奚觅我耶、岂不知我必在我父所乎、或作岂不知我必念我父之事乎</p>
<p>50父母未达、</p>
<p>51耶稣与归拿撒勒、而承顺之、其母以此诸言悉藏于心、</p>
<p>52耶稣之智龄日增、上帝与人益爱之、</p>

</div>
</body>
</html>
