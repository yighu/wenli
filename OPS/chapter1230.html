<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第五章</title>
</head>
<body>
<div>
<h3>第五章</h3>
<p>1我见居于座者、右手擎卷、内外书文、缄以七印、</p>
<p>2又见有力之使者、大声呼曰、谁堪启卷、而揭其印乎、</p>
<p>3在天在地暨地下、无能启卷、或从而观之、</p>
<p>4我即大哭、因未遇堪启其卷、或观之者也、</p>
<p>5长老之一遂谓我曰、勿哭、犹大支之狮、大卫之根、已获胜、能启此卷、及其七印、</p>
<p>6我又见座中、及四生物、与诸长老中、有羔立焉、如曾见杀、有七角七目、即上帝遣于天下之七神、</p>
<p>7彼前取卷、自居座者之右手、</p>
<p>8既取之、则四生物与二十四长老、伏于羔前、各执琴、与金盂盈以香、即诸圣徒之祈祷、</p>
<p>9皆唱新歌曰、尔堪取卷而启其印、因尔见杀、曾以尔血、自各族各方各民各国之中、购人以归上帝、</p>
<p>10使之为国、为祭司、归我侪之上帝、且王于地、</p>
<p>11我又见于座与生物、及长老四周之众使者、其数万万千千、</p>
<p>12闻其大声曰、见杀之羔、堪得其能、其富、其智、其力、其尊、其荣、其颂、</p>
<p>13又闻在天在地暨地下海中受造之物、及其中所有者、佥云、愿颂及尊、与荣与权、归居于座者与羔、至于世世、</p>
<p>14四生物曰、阿们、诸长老遂伏而拜、</p>

</div>
</body>
</html>
