<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第九章</title>
</head>
<body>
<div>
<h3>第九章</h3>
<p>1十二月即亚达月、十三日、犹大人之仇、将行王之前诏、冀制犹大人、而反为犹大人所制、</p>
<p>2是日犹大人、集于亚哈随鲁王各州诸邑、杀戮欲害己者、莫能御之、以诸族咸畏之也、</p>
<p>3州牧、大臣、方伯、暨从王事之百寮、畏末底改、助犹大人、</p>
<p>4盖末底改尊于朝廷、名扬诸州、爵位日隆、</p>
<p>5犹大人以刃击诸敌、杀戮之、翦灭之、凡憾之者、任意而待、</p>
<p>6在书珊城、犹大人杀五百人、</p>
<p>7又杀巴珊大他、达分、亚斯帕他、</p>
<p>8破拉他、亚大利雅、亚利大他、</p>
<p>9帕玛斯他、亚利赛、亚利代、瓦耶撒他、</p>
<p>10此十人、乃哈米大他之孙、犹大人敌哈曼之子、惟不取其货财、</p>
<p>11当日在书珊城、核被杀者之数、呈于王前、</p>
<p>12王以告后以斯帖曰、犹大人在书珊城中、既杀五百人、并戮哈曼十子、则在王之诸州、其所为者可知矣、今尔何求、我必予尔、尚有所欲、我必为之、</p>
<p>13以斯帖曰、如王悦之、则请允居书珊之犹大人、明日仍行今日之诏、并以哈曼十子、悬之于木、</p>
<p>14王命依此而行、颁诏于书珊、遂取哈曼十子悬之、</p>
<p>15亚达月十四日、居书珊之犹大人复集、杀三百人、惟不取其货财、</p>
<p>16在王诸州之犹大人亦集、自相扞卫、以保其生、免敌之扰、杀憾己者、七万五千人、惟不取其货财、</p>
<p>17亚达月十三日行此事、十四日憩息、以为筵宴喜乐之日、</p>
<p>18居书珊之犹大人、于十三日、十四日会集、十五日憩息、以为设筵喜乐之日、</p>
<p>19故居乡里之犹大人、今于亚达月十四日、筵宴喜乐、以为佳日、互相馈遗、○</p>
<p>20末底改录其事、致书在亚哈随鲁王诸州之犹大人、无间远迩、</p>
<p>21每岁守亚达月之十四日、十五日、</p>
<p>22以是月是日、犹大人免敌之扰、转忧为喜、转戚为愉、守为佳日、于此二日、筵宴喜乐、互相馈遗、赒恤贫乏、</p>
<p>23犹大人循末底改所达之书、以始行之事、立为永例、</p>
<p>24盖亚甲族人、哈米大他子哈曼、谋害犹大人、欲歼其众、掣普珥即签、定日杀戮之、剿灭之、</p>
<p>25其事为王所知、王则颁诏、使哈曼谋害犹大人之恶计、归于其首、父子俱悬于木、</p>
<p>26后以普珥音义、名斯二日曰普琳、犹大人缘此书所载、及己所见所遇、</p>
<p>27议定己与后裔、及凡归附之者、每岁依其例文、届期守此二日、永世弗替、</p>
<p>28各州诸邑、历世各家、谨记恪守是日、此普琳日、在犹大人中、必不可废、其裔永志弗谖、</p>
<p>29亚比孩女、王后以斯帖、及犹大人末底改、为文以证普琳之第二书、</p>
<p>30且以和平诚实之言、致书于亚哈随鲁国、百有二十七州之犹大人、</p>
<p>31依期守普琳日、循犹大人末底改、及后以斯帖所命、从犹大人为己及裔、所定禁食哭号之例、</p>
<p>32以斯帖降谕、定守普琳日、其事录之于册、</p>

</div>
</body>
</html>
