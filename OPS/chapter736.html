<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三章</title>
</head>
<body>
<div>
<h3>第三章</h3>
<p>1凡事各有其时、天下诸务、咸有厥期、</p>
<p>2生有其时、没有其时、植有其时、拔所植者、亦有其时、</p>
<p>3杀有其时、医有其时、毁有其时、建有其时、</p>
<p>4哭有其时、笑有其时、哀有其时、舞有其时、</p>
<p>5掷石有其时、积石有其时、怀抱有其时、不抱有其时、</p>
<p>6寻有其时、失有其时、存有其时、弃有其时、</p>
<p>7裂有其时、缝有其时、默有其时、言有其时、</p>
<p>8爱有其时、恶有其时、战有其时、和有其时、</p>
<p>9操作者之劳力、何益之有、○</p>
<p>10我见上帝畀人苦任、以之为务、</p>
<p>11彼造诸物、皆适其时、无不美善、置悠久之念于人心、然其所为、自始至终、人莫能测、</p>
<p>12我知世人毕生欢愉行善、无愈于此、</p>
<p>13人式食式饮、享福于操作、亦上帝所赐也、</p>
<p>14我知上帝所作、皆必永存、无能益之、亦无能损之、上帝行此、使人畏之、</p>
<p>15今所有者、昔已有之、后将有者、前已有之、既往之事、上帝复索之焉、○</p>
<p>16我观日下、公庭有不公、义所有不义、</p>
<p>17我心自谓、义者恶者、上帝必鞫之、盖诸事百工、各有其时、</p>
<p>18言及世人、我心自谓、上帝欲试之、使知其与兽无异、</p>
<p>19人所遇者、兽亦遇之、人与兽所遇惟一、此之死犹彼之死、同一气之呼吸、人无所愈于兽、悉属虚空、</p>
<p>20俱归一所、俱出于土、俱归于土、</p>
<p>21人之神或升于上、兽之魂或降于地、其谁知之、</p>
<p>22我见世人乐于其操作、无愈于此、盖斯为其值、身后之事、孰能使之反见哉、</p>

</div>
</body>
</html>
