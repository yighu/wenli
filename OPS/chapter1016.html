<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二章</title>
</head>
<body>
<div>
<h3>第二章</h3>
<p>1越数日、耶稣复进迦百农、众闻其在室、</p>
<p>2咸集、致无隙地、门前亦然、耶稣与之言道、</p>
<p>3有携瘫痪者来、为四人所舁、</p>
<p>4以人众不得近、乃于耶稣所在、揭屋顶而穴之、缒瘫痪者及所卧之床而下、</p>
<p>5耶稣见其信、谓瘫痪者曰、小子、尔罪赦矣、</p>
<p>6士子数人在座、</p>
<p>7意谓斯人何出此言、乃僭妄也、上帝而外、谁能赦罪乎、</p>
<p>8耶稣心知其如是窃议、谓之曰、尔曹胡为心议斯事乎、</p>
<p>9于瘫痪者言尔罪赦矣、与言起取床而行、孰易、</p>
<p>10但令尔知人子在世、有权以赦罪耳、遂谓瘫痪者曰、</p>
<p>11我命尔起、取床以归、</p>
<p>12其人即起、于众前取床而出、众奇之、归荣上帝曰、我侪从未见若是者也、○</p>
<p>13耶稣复出、沿海而行、众就之、遂训诲焉、</p>
<p>14行时、见亚勒腓之子利未坐于税关、谓之曰、从我、遂起从之、</p>
<p>15耶稣席坐于其家、诸税吏及罪人、与耶稣并其徒同坐、盖从之者众也、</p>
<p>16法利赛人之士子、见耶稣与罪人税吏共食、语其徒曰、彼与税吏罪人饮食也、</p>
<p>17耶稣闻之曰、健者不需医、惟病者需之、我来、非召义人、乃召罪人耳、○</p>
<p>18适约翰之徒、与法利赛人禁食、或就耶稣曰、约翰之徒、与法利赛人之徒禁食、尔徒独不禁食、何也、</p>
<p>19耶稣曰、新娶者偕在、贺婚者岂能禁食乎、新娶者尚在、不能禁食也、</p>
<p>20惟日将至、新娶者见接而去、乃禁食耳、</p>
<p>21未有以新布补旧衣者、若然、则所补之新者裂其旧者、其绽尤甚、</p>
<p>22亦未有以新酒注旧革囊者、若然、则酒必裂囊、而酒与囊俱败、惟以新酒注于新囊焉、○</p>
<p>23值安息日、耶稣经行田间、其徒摘穗、</p>
<p>24法利赛人谓耶稣曰、彼行安息日所不宜行者何也、</p>
<p>25耶稣曰、尔未读大卫与从者、匮而饥时所为乎、</p>
<p>26当亚比亚他为大祭司时、入上帝室、食陈设饼、亦予从者、斯饼非祭司不宜食、</p>
<p>27又曰、安息日为人而设、非人为安息日也、</p>
<p>28是以人子亦为安息日之主、</p>

</div>
</body>
</html>
