<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十九章</title>
</head>
<body>
<div>
<h3>第十九章</h3>
<p>1耶和华曰、往购陶人之瓶、导祭司及民之长老数人、</p>
<p>2出往欣嫩子谷、近哈珥西门、在彼宣我示尔之言、</p>
<p>3曰、犹大王及耶路撒冷居民欤、宜听耶和华言、万军之耶和华、以色列之上帝云、我将降灾于斯土、凡闻之者、其耳必震、</p>
<p>4缘彼与其列祖、及犹大列王弃我、视斯土为异域、焚香于其未识之神、且流无辜之血、遍于斯土、</p>
<p>5为巴力建崇邱、火焚其子为燔祭、献于巴力、此事非我所命所言、亦非我心所思、</p>
<p>6故耶和华曰、时日将至、此地不复称陀斐特、亦不称欣嫩子谷、惟称杀戮谷、</p>
<p>7我必于斯土、败犹大及耶路撒冷人之谋、使在敌前仆于锋刃、及索其命者之手、付其尸于空中之鸟、地上之兽、以为食物、</p>
<p>8亦使此邑成为怪异、被人嗤笑、凡过之者、因其所遭之祸、必骇异而嗤笑、</p>
<p>9我必使之食其子女之肉、受窘之际、即被敌与索其命者围困、危迫之时、食其友朋之肉、</p>
<p>10言竟、尔则毁其瓶、使同行者目击、</p>
<p>11告之曰、万军之耶和华云、我必如是毁斯民斯邑、若人毁陶人之器、不能复完、人必葬尸于陀斐特、致无隙地、</p>
<p>12耶和华曰、我必若是待斯土、与其居民、使此邑如陀斐特、</p>
<p>13耶路撒冷第宅、犹大列王宫室、凡在其上焚香于天象、灌酒于他神、而玷污者、必如陀斐特焉、○</p>
<p>14耶利米奉耶和华命、往陀斐特预言而返、则立耶和华室院中、告众曰、</p>
<p>15万军之耶和华、以色列之上帝云、我必降所言之灾于是邑、及其属邑、盖彼强项、不听我言也、</p>

</div>
</body>
</html>
