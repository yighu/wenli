<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第六十八篇</title>
</head>
<body>
<div>
<h3>第六十八篇</h3>
<p>大卫之诗使伶长歌之○</p>
<p>1愿上帝兴起、使敌溃散、憾之者遁于其前兮、</p>
<p>2使之被逐、如烟之散、使恶人灭于上帝前、如蜡之镕于火兮、</p>
<p>3义人尚其欣喜、踊跃于上帝前、忻然而乐兮、</p>
<p>4宜向上帝讴歌、歌颂其名、为驾车行于野者、平治大道、厥名耶和华、当踊跃于其前兮、</p>
<p>5上帝在其圣所、为孤儿之父、嫠妇之士师兮、</p>
<p>6上帝使孤独者有家、出幽囚者、俾得亨通、惟悖逆者处于燥土兮、○</p>
<p>7上帝欤、昔尔行于民前、经历旷野、</p>
<p>8维时、地颤天漏于上帝前、西乃摇撼、于以色列之上帝前兮、</p>
<p>9上帝欤、尔沛霖雨、尔业困乏、俾其坚固兮、</p>
<p>10尔之会众居于其中、上帝欤、尔为贫者备其恩泽兮、</p>
<p>11主发命令、传报嘉音之女甚众兮、</p>
<p>12统军诸王、遁矣、遁矣、居家之妇、得分所掠之物兮、</p>
<p>13尔曹卧于羊牢、有若班鸠、其羽镀银、其翎镀金兮、</p>
<p>14大能者于此逐散诸王、则如撒们之飘雪兮、</p>
<p>15巴珊山乃上帝之山、巴珊山乃峻峰之山兮、</p>
<p>16高山欤、尔何睥睨上帝愿居之山、耶和华将永居之兮、</p>
<p>17上帝之车、累万盈千、主在其中、如在西乃圣所兮、</p>
<p>18尔已升高、携厥俘虏、受供品于人间、悖逆者亦供之、欲耶和华上帝居于其中兮、○</p>
<p>19主救我之上帝、日日荷我重负、当颂美之兮、</p>
<p>20上帝乃屡救我之上帝、得免死亡、在于主耶和华兮、</p>
<p>21上帝必击破敌首、恒干罪者之发颠兮、</p>
<p>22主云、我必使敌归自巴珊、返自深海兮、</p>
<p>23俾尔碎之、足浸其血、尔犬得食其肉兮、</p>
<p>24上帝欤、我上帝我王入圣所、尔之步履、众人目睹兮、</p>
<p>25讴歌者行于前、作乐者随于后、在于播鼗童女之间兮、</p>
<p>26以色列之源所出者、当在诸会中、颂主上帝兮、</p>
<p>27在彼、小便雅悯为其首领、有犹大之牧伯、及其群众、西布伦之牧伯、拿弗他利之牧伯兮、○</p>
<p>28上帝欤、其施尔力、为我成事之上帝欤、其著尔能兮、</p>
<p>29为在耶路撒冷之殿、列王必献礼于尔兮、</p>
<p>30其叱苇中之兽、牡牛之群、民众之犊、践其银于足下、驱散好鬬之民兮、</p>
<p>31牧伯将自埃及而来、古实速向上帝举手兮、</p>
<p>32地上诸国、其向上帝讴歌、歌颂乎主、</p>
<p>33即驾行太古天上之天者、彼发厥声、其声甚巨兮、</p>
<p>34归能力于上帝、其威严在以色列之上、其能力极于云霄兮、</p>
<p>35上帝欤、尔自圣所、显为可畏、以色列之上帝、以能与力赐于其民、上帝宜颂赞兮、</p>

</div>
</body>
</html>
