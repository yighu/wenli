<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十章</title>
</head>
<body>
<div>
<h3>第二十章</h3>
<p>1尔出与敌战、见车马人民、较尔尤众、毋畏之、盖尔上帝耶和华、导尔出埃及者偕尔、</p>
<p>2临陈时、祭司当至民前、</p>
<p>3告之曰、以色列欤、尔其听之、今日临敌而战、毋怯心、毋畏惧、毋战栗、毋因敌而惊恐、</p>
<p>4盖尔上帝耶和华与尔偕往、攻敌拯尔、</p>
<p>5族长当告民曰、筑室未贺者可归、免亡于陈、而他人贺之、</p>
<p>6植葡萄园、未食其果者可归、免亡于陈、而他人食之、</p>
<p>7聘妻未娶者可归、免亡于陈、而他人娶之、</p>
<p>8族长又当告民曰、畏葸心怯者可归、免使同侪亦丧胆、</p>
<p>9族长言竟、当立军长以率众、○</p>
<p>10尔临城攻之、先告以和、</p>
<p>11如以和应、自启邑门、则邑民必纳贡而事尔、</p>
<p>12如不欲和而欲战、则必环而攻之、</p>
<p>13迨尔上帝耶和华以邑付尔、必刃击其丁男、</p>
<p>14惟其妇女、孩提牲畜、与邑中所有之货财、尔可取之、尔上帝耶和华所赐敌人之物、尔可享之、</p>
<p>15离尔甚远之邑、不属斯族者、必如是待之、</p>
<p>16惟此诸族之邑、尔上帝耶和华赐尔为业、凡有气息者、勿留其一、</p>
<p>17赫人、亚摩利人、迦南人、比利洗人、希未人、耶布斯人、尔必尽行殄灭、循尔上帝耶和华命、</p>
<p>18免彼教尔、效其行于诸神可恶之事、致获罪于尔上帝耶和华、○</p>
<p>19尔欲取城、环攻日久、毋以斧斫树、其果可食、故勿伐之、田间之树、岂人也耶、而可攻乎、</p>
<p>20惟尔所知非结果之树、则可伐之、以为营垒、迨至敌城破降之日、</p>

</div>
</body>
</html>
