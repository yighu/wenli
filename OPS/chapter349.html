<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十九章</title>
</head>
<body>
<div>
<h3>第二十九章</h3>
<p>1非利士人集其军旅于亚弗、以色列人建营于耶斯列泉旁、</p>
<p>2非利士牧伯率军、或百或千、向前而进、大卫与其从者偕亚吉、随诸其后、</p>
<p>3非利士牧伯曰、此希伯来人何为、亚吉曰、此非以色列王扫罗臣仆大卫乎、彼与我偕、有日有年、自投诚至今、未见其有过、</p>
<p>4牧伯怒亚吉曰、可使此人返尔所置之地、毋令偕我出战、恐战陈之间、反为我敌、彼欲与其主和、何所需耶、非以我众之首级乎、</p>
<p>5昔有人舞蹈唱和曰、扫罗杀其千千、大卫杀其万万、非此大卫乎、</p>
<p>6亚吉召大卫曰、我指维生之耶和华而誓、尔乃端正、偕我出入军中、我视为善、自尔来归、未尝见尔有恶、惟牧伯不爱尔、</p>
<p>7今当安然以归、勿使牧伯不悦、</p>
<p>8大卫曰、我何所为、自我从尔、至于今日、尔视尔仆有何事故、不容往攻我主我王之敌、</p>
<p>9亚吉曰、尔在我前为善、如上帝之使然、此我所知、但牧伯谓尔不可偕我往战、</p>
<p>10尔及尔主之仆、明晨夙兴、及旦而去、</p>
<p>11翌日、大卫与从者夙兴、归非利士地、非利士人遂往耶斯列、</p>

</div>
</body>
</html>
