<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第六章</title>
</head>
<body>
<div>
<h3>第六章</h3>
<p>1以色列族出埃及后、四百八十年、所罗门在位之四年、西弗月、即二月、始建耶和华室、</p>
<p>2室长六十肘、广二十肘、高三十肘、</p>
<p>3圣所前之廊、长二十肘、与室之广同、其广十肘、</p>
<p>4为室作牖、其棂方罫、</p>
<p>5殿与内殿四周、依墙建楼、四周有屋、</p>
<p>6其下广五肘、中广六肘、上广七肘、室外四周、相间以凹、使梁弗入室墙、</p>
<p>7建室乃以凿处所备之石、建时不闻椎斧铁器之声、</p>
<p>8中屋之门在室右、自下至中、延及上层、其梯曲折而登、</p>
<p>9所罗门建室既毕、乃置香柏之梁、盖以香柏之板、</p>
<p>10室之四周建屋、各高五肘、以香柏接连之、○</p>
<p>11耶和华谕所罗门曰、</p>
<p>12论尔所建之室、如尔循我典章、守我律例、遵我诫命而行、则我与尔父大卫所言者、必成之于尔、</p>
<p>13亦必居以色列中、不弃我民以色列、○</p>
<p>14所罗门建室既毕、</p>
<p>15室中之壁、自下及梁、以香柏板盖之、以松木板铺地、</p>
<p>16室之后、二十肘、以香柏板作壁、自下至梁、以为内殿、即至圣所、</p>
<p>17内殿前之室、长四十肘、</p>
<p>18室内之壁、俱以香柏盖之、雕以匏瓜花蕊之形、其石弗露、</p>
<p>19室中备至圣所、以置耶和华约匮、</p>
<p>20内殴长二十肘、广二十肘、高二十肘、盖以精金、以香柏作坛、盖以精金、</p>
<p>21室中、所罗门悉以精金盖之、内殿之前、间以金索、亦盖以金、</p>
<p>22室之四周、咸盖以金、内殿之坛、亦盖以金、</p>
<p>23以橄榄木作基路伯二、各高十肘、在于内殿、</p>
<p>24此翮长五肘、彼翮亦长五肘、由此之末、达彼之末、共长十肘、</p>
<p>25其二基路伯之翮、亦长十肘、两基路伯、其长短形式皆同、</p>
<p>26其一高十肘、其二亦然、</p>
<p>27置二基路伯于内室、各张其翮、其一之翮、及于此墙、其二之翮、及于彼墙、当室之中、二者之翮、彼此相接、</p>
<p>28以金饰基路伯、</p>
<p>29内殿外殿、其墙四周、皆雕基路伯、与棕树花蕊之形、</p>
<p>30内殿外殿之地板、悉以金盖之、</p>
<p>31以橄榄木作内殿之门扉、及楣与橛、其门当壁之中、五分得一、</p>
<p>32橄榄木所制之门扉二、以金盖之、上刻基路伯、与棕树花蕊之形、俱饰以金、</p>
<p>33以橄榄木制外殿门橛、其门当壁之中、四分得一、</p>
<p>34二扉乃松木为之、各分为二、可以折叠、</p>
<p>35其上雕基路伯、与棕树花蕊之形、以金饰之、</p>
<p>36内院以雕石三层、香柏一层建之、</p>
<p>37所罗门四年西弗月立耶和华室基、</p>
<p>38越至十一年布勒月、即八月、建室已竣、遵式以造、凡历七年、</p>

</div>
</body>
</html>
