<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第九章</title>
</head>
<body>
<div>
<h3>第九章</h3>
<p>1耶和华之警示、应于哈得拉地、归于大马色、及其邻邑哈马、万人与以色列诸支派之目、皆仰望耶和华、</p>
<p>2亦归于推罗西顿、以其大有智慧也、</p>
<p>3推罗为己建保障、积银如尘土、积精金如衢泥、</p>
<p>4主必逐之、摧其权势于海、邑为火焚、</p>
<p>5亚实基伦见之而恐惧、迦萨见之而痛苦、以革伦因绝望而蒙羞、迦萨王必沦丧、亚实基伦无人居处、</p>
<p>6外族将居于亚实突、我必绝非利士人之骄、</p>
<p>7除其口中之血、齿间可憎之物、彼将为我上帝之遗民、若犹大中之族长、以革伦若耶布斯人、</p>
<p>8我将建营以环我室、抵御敌军、绝其往来、使暴虐者不复经行斯境、盖我目顾之、○</p>
<p>9锡安女欤、尔其大乐、耶路撒冷女欤、尔其欢呼、尔王临尔、彼乃公义、且施拯救、温柔而乘驴、即驴之驹、</p>
<p>10我必绝以法莲之车、与耶路撒冷之马、除争战之弓、彼将向列邦言和平、其权所及、自此海至彼海、自大河至地极、</p>
<p>11若尔、因尔盟约之血、我将释尔俘囚、出于眢井、</p>
<p>12有望之俘囚欤、宜归保障、我今宣告、必偿尔维倍、</p>
<p>13我以犹大为已弯之弓、以以法莲为在弦之矢、锡安欤、我将激尔子、以攻雅完之子、使尔若勇士之剑、</p>
<p>14耶和华将见于其上、发矢如闪电、主耶和华吹角、御南方之旋风而行、</p>
<p>15万军之耶和华将保卫之、俾吞灭其敌、践其所发之石、将饮敌血而喧噪、有若饮酒、又若盈血之祭盂、沃血之坛角、</p>
<p>16是日也、彼之上帝耶和华必救其民、视若群羊、俾如冕旒之宝石、焯烁于其地、</p>
<p>17其福何其洪、其荣何其美、少男以佳谷而昌、少女因新酒而盛、</p>

</div>
</body>
</html>
