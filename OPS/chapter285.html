<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十四章</title>
</head>
<body>
<div>
<h3>第十四章</h3>
<p>1以色列族在迦南地所得之业、即祭司以利亚撒、嫩之子约书亚、暨以色列支派族长所分者、胪列如左、</p>
<p>2其地循耶和华藉摩西所命、掣签分与九支派有半、</p>
<p>3盖摩西已给业于二支派有半、在约但东、不给业于利未人、</p>
<p>4因约瑟裔、分为玛拿西以法莲二支派、故于斯土、不给业于利未人、惟给邑以居、给郊以牧牲畜、而藏货财、</p>
<p>5以色列人循耶和华谕摩西之命、以分其地、○</p>
<p>6时、犹大族至吉甲见约书亚、有基尼洗族耶孚尼子迦勒谓之曰、昔在加低斯巴尼亚、耶和华谕其仆摩西关乎尔我之事、尔所知也、</p>
<p>7其时我年四十、耶和华仆摩西自加低斯巴尼亚遣我窥地、我以诚心复之、</p>
<p>8偕行兄弟使民丧胆、惟我专从我上帝耶和华、</p>
<p>9当日摩西誓曰、尔既专从我上帝耶和华、尔足所履之地、必归于尔及裔为业、永世靡暨、</p>
<p>10自耶和华谕摩西时、以色列人游行旷野、迄今四十五年、耶和华依其所言、使我生存、今我年八十有五、</p>
<p>11我犹强健、同于摩西遣我之日、昔我有力出入战鬬、今犹如是、</p>
<p>12求尔以耶和华当日所许之山地予我、尔曾闻亚衲族在彼、邑垣宏固、庶耶和华偕我、使我逐之、如其所言、</p>
<p>13约书亚乃为耶孚尼子迦勒祝嘏、以希伯仑给之为业、</p>
<p>14故希伯仑归基尼洗族耶孚尼子迦勒为业、至于今日、因其专从以色列之上帝耶和华也、</p>
<p>15希伯仑昔名基列亚巴邑、在亚衲族中、亚巴为至大、厥后其地息战、</p>

</div>
</body>
</html>
