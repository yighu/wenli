<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第七章</title>
</head>
<body>
<div>
<h3>第七章</h3>
<p>1耶和华谕挪亚曰、尔与眷属、可入方舟、盖于斯世、我视尔为义也、</p>
<p>2取畜之洁者、牝牡各七、不洁者、牝牡二、</p>
<p>3飞鸟亦取雌雄各七、以存其种、生于全地、</p>
<p>4盖越七日、我将降雨于地、四十昼夜、以歼所造之生物、</p>
<p>5挪亚悉遵耶和华命而行、○</p>
<p>6洪水淹地时、挪亚六百岁、</p>
<p>7与其妻子及媳、俱入方舟以避之、</p>
<p>8畜之洁与不洁者、禽鸟及昆虫、</p>
<p>9牝牡为偶、随挪亚入舟、循上帝所命、</p>
<p>10七日后、洪水泛滥于地、</p>
<p>11适挪亚六百岁、二月十七日、巨渊辟其泉、穹苍启其牖、</p>
<p>12雨降于地、四十昼夜、○</p>
<p>13是日挪亚与其妻、及三子、闪、含、雅弗、暨三子之妇、悉入方舟、</p>
<p>14百兽六畜、昆虫禽鸟诸族、皆各从其类、</p>
<p>15凡有血气之生物、各以匹偶、就挪亚入舟、</p>
<p>16凡入舟有血气之物、有牝有牡、循上帝所命、耶和华闭之舟中、</p>
<p>17洪水泛滥四旬、水势汹涌、舟浮于地、</p>
<p>18水愈涨溢、舟溯洄于水面、</p>
<p>19水势横流已甚、天下崇山、俱为湮没、</p>
<p>20水高于山、十有五肘、岑岩悉没、</p>
<p>21地上众生、飞鸟、六畜、百兽、昆虫、以及人类、尽皆灭亡、</p>
<p>22凡在陆地、有鼻可通呼吸者、咸就沦丧、</p>
<p>23地上众生、人及牲畜、昆虫、禽鸟、悉灭于地、独挪亚与在舟者得存、</p>
<p>24水溢于地、凡一百五十日、</p>

</div>
</body>
</html>
