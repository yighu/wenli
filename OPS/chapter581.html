<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十九篇</title>
</head>
<body>
<div>
<h3>第十九篇</h3>
<p>大卫之诗使伶长歌之○</p>
<p>1诸天宣上帝之荣光、穹苍显其经营兮、</p>
<p>2日复一日、传以语言、夜复一夜、示以智慧兮、</p>
<p>3无言无语、无声可闻兮、</p>
<p>4然其量绳遍于宇内、言语达于地极兮、</p>
<p>5上帝为日设幕其间、若新娶者出于其房、勇士喜驰逐兮、</p>
<p>6出自天涯、转至地极、无物被藏、不受其煦妪兮、○</p>
<p>7耶和华之律纯全、苏人魂兮、耶和华之法真实、化愚为智兮、</p>
<p>8耶和华之训正直、悦人心兮、耶和华之诫纯洁、豁人目兮、</p>
<p>9耶和华之道清洁、而永存兮、耶和华之例真诚、而尽义兮、</p>
<p>10可慕愈于金、精金之繁多兮、其甘愈于蜜、蜂房之滴沥兮、</p>
<p>11尔仆因之受警、守此可得大赉兮、</p>
<p>12人之过失、孰能自知、我之误犯、尚其赦宥兮、</p>
<p>13祈禁尔仆故犯乎罪、免其辖予、我则端正、不蹈重愆兮、</p>
<p>14耶和华欤、尔为我磐石、我救者、愿我口中之言、心中之念、蒙尔悦纳兮、</p>

</div>
</body>
</html>
