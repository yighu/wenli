<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十八章</title>
</head>
<body>
<div>
<h3>第十八章</h3>
<p>1此后、我见一使自天而降、秉大权、其荣光耀于世、</p>
<p>2大声呼曰、倾矣乎、倾矣乎、大巴比伦也、成为群魔之居所、及凡邪鬼、与污鸟可憎者之囹圄、</p>
<p>3盖万邦因其淫乱干怒之酒而倾、世上诸王与之行淫、诸商因其奢华之甚而致富、○</p>
<p>4我又闻有声自天曰、我民乎、宜出乎彼、免与其罪、而受其灾、</p>
<p>5盖厥罪滔天、上帝忆其不义、</p>
<p>6彼之加诸人者、亦加诸彼、依其所行而倍之、于其所调之杯、亦倍调予之、</p>
<p>7彼昔自荣与奢华若何、使之痛苦悲哀亦若何、盖彼自谓我位后、非嫠也、决不至悲哀也、</p>
<p>8故一日间、诸灾并臻、即死亡、悲哀、饥荒、尽焚以火、盖鞫之之主上帝、乃有能者也、</p>
<p>9世上诸王、素与行淫而奢华者、见所焚之烟、则为之哭而擗、</p>
<p>10因其痛苦而惧、则远立曰、祸哉、祸哉、大巴比伦巩固之邑乎、半时间、尔之鞫至矣、</p>
<p>11世上诸商、亦为之哭而哀、因不复见有人购其货也、</p>
<p>12斯货也、若金银、宝石、珠玑、枲布、紫料、丝帛、绛料、香松诸木、象牙诸器、及佳木铜铁白石诸器、</p>
<p>13亦有肉桂、豆蔻、香料、香膏、乳香、酒、油、面、麦、牛、羊、马、车、及人之身与灵也、</p>
<p>14尔心所嗜之果已去、尔之珍馐华采皆亡、不复见之、</p>
<p>15诸商因之致富者、以其痛苦、惧而远立、哀哭之、</p>
<p>16曰、祸哉、祸哉、大邑乎、素衣枲布紫绛、饰以金珠宝石者乎、</p>
<p>17盖半时间、如此之巨富、成为荒墟矣、各舟长、与航海者及舟子、并凡恃海为业者、</p>
<p>18见所焚之烟、皆远立、呼曰、孰若此大邑乎、</p>
<p>19又以尘蒙首哭而哀、呼曰、祸哉、祸哉、大邑乎、凡有舟于海者、自其丰厚而致富、半时间成为荒墟矣、</p>
<p>20天乎、诸圣徒与使徒及先知乎、宜因之而乐、盖上帝以尔之鞫鞫彼也、○</p>
<p>21有大力之使者、举石如巨磨、投之于海、曰、巴比伦大邑、将如此猛然被投、不复见矣、</p>
<p>22鼓琴奏乐品箫吹角之声、不复闻于尔间、百工不复见于尔间、磨声不复闻于尔间、</p>
<p>23灯光不复照于尔间、新郎新妇之声、不复闻于尔间、盖尔诸商素为世之尊者、万国亦以尔巫术而受惑矣、</p>
<p>24在彼见有诸先知圣徒、及凡世上见杀者之血、</p>

</div>
</body>
</html>
