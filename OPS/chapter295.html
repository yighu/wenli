<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十四章</title>
</head>
<body>
<div>
<h3>第二十四章</h3>
<p>1约书亚集以色列诸支派于示剑、召其长老族长、士师有司、咸至、立于上帝前、</p>
<p>2约书亚谓民曰、以色列之上帝耶和华云、古昔尔祖亚伯拉罕、及拿鹤之父他拉、居于河东、崇事他神、</p>
<p>3我携尔祖亚伯拉罕、自河东导之遍行迦南地、赐之以撒、繁其苗裔、</p>
<p>4又赐以撒生雅各、以扫、以西珥山锡以扫为业、惟雅各与其子孙下埃及、</p>
<p>5我遣摩西亚伦、且降灾于埃及、依我所行、后导尔出、</p>
<p>6尔祖出埃及、至红海、埃及人率车骑追至海滨、</p>
<p>7彼呼吁耶和华、则置幽暗于尔与埃及人间、并使海水反淹其人、我所行于埃及、乃尔目击、尔居旷野、历时既久、</p>
<p>8我导尔入亚摩利人所居之地、在约但东、彼与尔战、我付之于尔手、灭之于尔前、尔遂据有其地、</p>
<p>9其时摩押王西拨子巴勒、起攻以色列人、遣人召比珥子巴兰诅尔、</p>
<p>10我不听之、彼乃祝尔、如是救尔脱于其手、</p>
<p>11尔过约但、至耶利哥、耶利哥人、亚摩利人、比利洗人、迦南人、赫人、革迦撒人、希未人、耶布斯人、咸与尔战、我悉付之尔手、</p>
<p>12使大蜂驱亚摩利二王于尔前、不藉尔刃尔弓、</p>
<p>13非尔所垦之地、我以赐尔、非尔所建之邑、赐尔居之、非尔所植之葡萄园、橄榄园、尔食其果、</p>
<p>14今当寅畏耶和华、以真以诚崇事之、去除尔祖昔在河东、暨在埃及所事之神、惟崇事耶和华、</p>
<p>15尔若以事耶和华为不善、今日可择所欲事者、或尔祖在河东所事之神、或尔所居斯土、亚摩利人之神、至我及我家、必事耶和华、</p>
<p>16民对曰、我决不离弃耶和华、而事他神、</p>
<p>17盖我上帝耶和华导我祖及我出埃及、脱于奴隶之室、行大异迹、使我目击、护我于所行之途、所过之国、</p>
<p>18耶和华又于我前驱逐诸民、即居斯土之亚摩利人、故我亦必事耶和华、以其为我上帝也、</p>
<p>19约书亚曰、尔不能事耶和华、因彼乃维圣之上帝、忌邪之上帝、不赦尔之罪愆、</p>
<p>20尔若离弃耶和华、而事异族之神、则彼福尔之后、转而祸尔、至于灭亡、</p>
<p>21民曰、不然、我必奉事耶和华、</p>
<p>22约书亚曰、尔择耶和华而事之、尔自为证、曰、我自为证、</p>
<p>23曰、尔中所有异族之神、今当去之、专心归从以色列之上帝耶和华、</p>
<p>24民曰、我必奉事我上帝耶和华、而听其言、</p>
<p>25是日约书亚与民立约、为之定典章律例于示剑、</p>
<p>26约书亚以此言录于上帝律书、立大石于橡下、在耶和华圣所之侧、</p>
<p>27谓民曰、耶和华谕我之言、此石悉闻之、可对我为证、必为尔证、免尔违尔上帝、</p>
<p>28约书亚遂遣众各归其业、○</p>
<p>29此后、耶和华仆嫩之子约书亚卒、年百有十岁、</p>
<p>30葬于其业之界、即亭拿西拉、在以法莲山地、迦实冈北、</p>
<p>31约书亚存日、以色列人奉事耶和华、约书亚卒后、长老尚在时、亦然、以斯长老知耶和华为以色列人所行之事也、○</p>
<p>32约瑟之骨、以色列人自埃及携出者、葬于示剑、在雅各以百金、自示剑父哈抹裔所购之地、为约瑟裔之业、</p>
<p>33亚伦子以利亚撒卒、葬于以法莲山地、其子非尼哈所得之冈、</p>

</div>
</body>
</html>
