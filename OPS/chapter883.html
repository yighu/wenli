<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第七章</title>
</head>
<body>
<div>
<h3>第七章</h3>
<p>1耶和华谕我曰、</p>
<p>2尔人子欤、主耶和华对以色列地云、惟此末期、即斯土四境之末期已届、</p>
<p>3末期至尔、我必加怒于尔、循尔行径鞫尔、报尔所有可恶之事、</p>
<p>4我目不顾惜尔、不加矜悯、我必报尔所行、使尔可恶之事显于尔中、则知我乃耶和华、○</p>
<p>5主耶和华曰、有祸将至、祗此而已、</p>
<p>6末期既届、末期既届、醒而攻尔、今已至矣、</p>
<p>7斯土居民乎、为尔所定之报临尔、其时已届、其日伊迩、乃喧哗之日、非山上欢呼之日也、</p>
<p>8我今速倾我怒于尔、尽泄我忿、循尔行径鞫尔、报尔所有可恶之事、</p>
<p>9我目不顾惜尔、不加矜悯、我必报尔所行、使尔可恶之事显于尔中、则知击尔者、乃我耶和华、</p>
<p>10试观其日已届、为尔所定之报至矣、杖已舒蕊、骄傲已萌芽矣、</p>
<p>11残暴兴起、成为罚恶之杖、彼之群众货财、荡然无存、无人为之哀哭、</p>
<p>12期已至、日伊迩、震怒及于斯众、购者勿喜、售者勿忧、</p>
<p>13售者虽尚生存、亦不复返而得所售、盖启示乃指众而言、无得返者、行恶之人、不能自保生命、</p>
<p>14彼已吹角、妥备诸事、而无人临陈、盖我震怒及于斯众也、</p>
<p>15外有锋刃、内有疫疠饥馑、在田者必亡于锋刃、在邑者必殁于饥馑疫疠、</p>
<p>16其中得脱者、必在山上、若谷中之班鸠、各以其罪而哀鸣、</p>
<p>17众手疲惫、众膝荏弱如水、</p>
<p>18以麻束身、遍体战栗、面俱惭、首尽髡、</p>
<p>19弃银于街衢、视金若秽物、耶和华震怒之日、金银不能拯之、不能饫其心、果其腹、盖为窒碍陷罪之物也、</p>
<p>20因其金银美饰、而生骄侈、以之而制可恶之像、可憎之物、故我使之视为秽物、</p>
<p>21必使外人虏之、世间恶人掠之、而玷污之、</p>
<p>22我将转面、而不顾之、彼将污我禁地、强寇亦将入而污之、</p>
<p>23当作链索、盖流血之罪盈于斯土、残暴充乎其邑、</p>
<p>24我必使异邦之极恶者至、据其第宅、强者之骄傲止息、其圣所被玷、</p>
<p>25艰苦将至、人求平康而不得、</p>
<p>26灾祸叠加、噩耗相继、人求启示于先知、然法律绝于祭司、智谋绝于长老、</p>
<p>27君王悲哀、牧伯被以凄凉、庶民之手颤动、我必循其所行而待之、依其所宜而鞫之、则知我乃耶和华、</p>

</div>
</body>
</html>
