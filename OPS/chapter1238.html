<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十三章</title>
</head>
<body>
<div>
<h3>第十三章</h3>
<p>1我又见一兽自海而上、十角七首、角戴十冕、首有谤讟之名、</p>
<p>2所见之兽似豹、足如熊、口如狮、龙以其能其座与大权予之、</p>
<p>3我见其一首、若受伤濒死而得医愈、全地遂奇而从之、</p>
<p>4又拜龙、因以其权予兽、亦拜兽、曰、孰似兽乎、孰能与之战乎、</p>
<p>5又予之口、言诸大事、及诸谤讟、又予之权、凡四十有二月、</p>
<p>6遂启口出谤讟上帝之言、谤讟其名其幕、并居于天者、</p>
<p>7又予之权、战诸圣徒而胜之、且治诸族诸民诸方诸邦、</p>
<p>8宅地之人、其名自创世时、未录于见杀之羔维生之册者、皆将拜兽、</p>
<p>9有耳者宜听之、</p>
<p>10凡宜见虏者则见虏、以刃杀人者、则必见杀于刃、诸圣徒之忍与信在此矣、○</p>
<p>11我又见一兽由地而上、两角如羔、其言如龙、</p>
<p>12悉行前兽之权于其前、又使地与宅地之人、拜剧创得愈之前兽、</p>
<p>13又行大兆于人前、使火自天降地、</p>
<p>14因所予行于兽前之兆、以惑宅地之人、告之宜造刃伤仍生之兽像、</p>
<p>15又予之权、以生气赋于像、使之能言、且令凡不拜兽像者见杀、</p>
<p>16亦令卑与尊、贫与富、主与仆、皆受印志、或于右手、或于额上、</p>
<p>17若无其印志、即兽之名、或其名之数、则不得买与卖也、</p>
<p>18智在于此、有颖悟者、可以计兽之数、盖人数也、即六百六十有六、</p>

</div>
</body>
</html>
