<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十一章</title>
</head>
<body>
<div>
<h3>第二十一章</h3>
<p>1西底家王遣玛基雅子巴施户珥、祭司玛西雅子西番雅、诣耶利米曰、</p>
<p>2巴比伦王尼布甲尼撒将与我战、求尔为我询于耶和华、或耶和华依其奇行待我、使彼离我而去、</p>
<p>3耶利米奉耶和华命、谓之曰、其告西底家云、</p>
<p>4以色列之上帝耶和华曰、尔所持之战具、在于城外、以战巴比伦王、及围尔之迦勒底人、我必使之反退、集于邑中、</p>
<p>5我必震怒发忿、自以高举之手、有力之臂攻尔、</p>
<p>6击此邑之居民、或人或畜、俱遭大疫而亡、</p>
<p>7耶和华曰、厥后、我必以犹大王西底家、暨其臣仆庶民、凡在邑中、疫疠锋刃饥馑之余、悉付于巴比伦王尼布甲尼撒、与其诸敌、及索其命者之手、巴比伦王必击之以刃、不惜之、不怜之、不加矜悯、○</p>
<p>8又当告斯民曰、耶和华云、我以生道死道、陈于尔前、</p>
<p>9凡居此邑者、必亡于锋刃饥馑疫疠、惟出而归围尔之迦勒底人者、必得生存、获其生命、如获掠物、</p>
<p>10耶和华曰、我乃注目此邑、必加以祸、不加以福、付于巴比伦王手、焚之以火、○</p>
<p>11论犹大王家、宜听耶和华言、</p>
<p>12耶和华曰、大卫家欤、当朝行公义、拯被劫者于暴者之手、恐我因尔恶行、发怒若火炎炎、莫能扑灭、</p>
<p>13居于谷中、平原之磐者欤、尔曰、孰能降而击我、孰能入我窟穴、耶和华曰、我为尔敌、</p>
<p>14我必循尔行为所结之实、加罚于尔、且必燃火于林、焚毁四周、耶和华言之矣、</p>

</div>
</body>
</html>
