<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第七章</title>
</head>
<body>
<div>
<h3>第七章</h3>
<p>1法利赛人及士子数人、自耶路撒冷来、集就耶稣、</p>
<p>2见其徒有以俗手以食者、即未盥手也、</p>
<p>3盖法利赛人、与犹太众、执古人遗传、不力盥其手、则不食、</p>
<p>4自市归、不浴不食、其受而守之者、更有多端、若杯爵铜器、亦洗之、</p>
<p>5乃问耶稣曰、尔之门徒、不依古人遗传、以俗手而食、何也、</p>
<p>6耶稣曰、善夫、以赛亚指尔伪善者之豫言也、如记云、斯民以口尊我、而心则远我、</p>
<p>7其拜我徒然、以所教者、乃人所命也、</p>
<p>8尔曹舍上帝诫、执人遗传、</p>
<p>9又曰、诚哉、尔废上帝诫、守尔遗传也、</p>
<p>10盖摩西曰、敬尔父母、又曰、詈父母者、必死之、</p>
<p>11惟尔则曰、若人谓父母云、尔可由我得益者、乃各耳板、即谓已献于上帝、</p>
<p>12则不许其再有所事于父母矣、</p>
<p>13是尔以所授遗传、废上帝道也、尔之所为多类此、</p>
<p>14遂复招众谓之曰、皆宜听我而悟焉、</p>
<p>15未有自外入者能污人、</p>
<p>16惟自内出者、斯污人也、</p>
<p>17遂离众入室、其徒问此喻之说、</p>
<p>18耶稣曰、尔亦如斯不悟乎、岂不知凡自外入者、不能污人、</p>
<p>19因非入其心、乃入其腹、而遗于厕、斯言也、谓食物皆洁也、</p>
<p>20又曰、出于人者、斯污人、</p>
<p>21盖自内即自人心、出诸恶念、</p>
<p>22如苟合、盗窃、凶杀、淫乱、贪婪、恶毒、诡骗、邪侈、妒嫉、讪谤、骄傲、狂悖、</p>
<p>23凡斯恶行、皆自内出、而污人也、○</p>
<p>24耶稣去彼、往推罗西顿境内、入一室、不欲人知、而不能隐、</p>
<p>25适有一妇、其幼女患邪鬼、闻耶稣事、则来伏其足下、</p>
<p>26斯妇乃希利尼人、叙利非尼基族也、求耶稣逐鬼出其女、</p>
<p>27耶稣曰、容儿曹先饱、取其饼投狗、非宜也、</p>
<p>28对曰、主、然、案下之狗、亦得食儿曹遗屑耳、</p>
<p>29耶稣曰、因此一言、尔其往哉、鬼已出尔女矣、</p>
<p>30妇归、见女卧于床、而鬼已出、○</p>
<p>31耶稣出推罗境、过西顿、经低加波利境、至加利利海、</p>
<p>32有携聋而口吃者、求其手按之、</p>
<p>33耶稣引之离众、至僻处、以指探其耳、唾而扪其舌、</p>
<p>34仰天叹曰、以法大、译即启也、</p>
<p>35其耳即启、舌结解、而言明矣、</p>
<p>36耶稣戒众、毋以告人、然愈戒而愈播扬、</p>
<p>37众不胜奇异曰、其所为皆善、使聋者闻、哑者言矣、</p>

</div>
</body>
</html>
