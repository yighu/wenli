<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十章</title>
</head>
<body>
<div>
<h3>第二十章</h3>
<p>1天国犹家主、朝出雇工入葡萄园、</p>
<p>2与工约、日金一钱、遣之入园、</p>
<p>3巳初出、见有闲立于市者、</p>
<p>4谓之曰、尔亦往葡萄园、所宜与者、我与尔、其人遂往、</p>
<p>5日中及申初又出、亦如之、</p>
<p>6酉初出、复见有立者、谓之曰、尔何终日闲立于此乎、</p>
<p>7曰、无雇我者、曰、尔亦往葡萄园、</p>
<p>8及暮、园主语其家宰曰、呼工给其值、由后以及先、</p>
<p>9酉初雇者至、各受金一钱、</p>
<p>10先雇者至、意所受必加多、乃亦各受一钱、</p>
<p>11既受之、则怨家主曰、</p>
<p>12我终日任劳当暑、后至者仅工作片时、乃使之与我等耶、</p>
<p>13园主谓其人曰、友、我未尝负尔、尔非与我约金一钱乎、</p>
<p>14取尔值而去、我欲予后至者、犹予尔然、</p>
<p>15以我之物、行我所欲、不亦宜乎、我为善、尔嫉视乎、</p>
<p>16如是、后者将为先、而先者后矣、○</p>
<p>17耶稣上耶路撒冷、潜携十二徒、途间谓之曰、</p>
<p>18我侪上耶路撒冷、人子将见付于祭司诸长士子、而拟以死、</p>
<p>19解于异邦人、戏侮鞭扑、钉之十架、三日而起、○</p>
<p>20西庇太子之母、率其二子就之、拜求一事、</p>
<p>21耶稣曰、尔何求、曰、命我二子坐于尔国、在尔左右、</p>
<p>22耶稣曰、尔曹所求者、尔不知也、我将饮之杯、尔能饮乎、曰、能、</p>
<p>23曰、我之杯、尔必饮之、但坐我左右、非我得予、我父为谁备之、则谁予、</p>
<p>24十徒闻之、则憾兄弟二人、</p>
<p>25耶稣召之曰、异邦之君主其治、而大人执其权、尔所知也、</p>
<p>26惟尔曹不然、尔中欲为大者、当为尔役、</p>
<p>27欲为首者、当为尔仆、</p>
<p>28犹人子至、非以役人、乃役于人、且舍生为众赎也、○</p>
<p>29出耶利哥时、群众从之、</p>
<p>30有二瞽者坐于道旁、闻耶稣过、呼曰、主、大卫之裔、矜恤我、</p>
<p>31众责之、使缄默、瞽者愈呼曰、主、大卫之裔、矜恤我、</p>
<p>32耶稣止、呼之曰、尔欲我何为、</p>
<p>33曰、主、欲目得见、</p>
<p>34耶稣悯之、扪其目、目即见、遂从之、</p>

</div>
</body>
</html>
