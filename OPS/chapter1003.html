<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十七章</title>
</head>
<body>
<div>
<h3>第十七章</h3>
<p>1越六日、耶稣携彼得、雅各、及雅各弟约翰、潜陟高山、</p>
<p>2当前变状、面耀如日、衣皎如光、</p>
<p>3摩西以利亚见、与之语、</p>
<p>4彼得谓耶稣曰、主、我侪在此善矣、若尔愿之、则我于此结三庐、一为尔、一为摩西、一为以利亚、</p>
<p>5言时、景云覆之、有声自云出曰、此我爱子、我所欣悦者、尔其听之、</p>
<p>6门徒闻之、俯伏、惧甚、</p>
<p>7耶稣前抚之曰、起、勿惧、</p>
<p>8门徒举目、不见一人、惟耶稣而已、○</p>
<p>9下山时、耶稣命之曰、人子尚未自死而起、勿以所见告人、</p>
<p>10门徒问曰、士子言以利亚必先至、何也、</p>
<p>11曰、以利亚果先至、兴复诸事、</p>
<p>12我语汝、以利亚已至、而人不之识、任意待之、人子亦将受其害、</p>
<p>13门徒始悟所言、乃指施洗约翰也、○</p>
<p>14至众所在、有人就而跪曰、</p>
<p>15主、矜恤我子、癫痫苦甚、屡踬于火、屡踬于水、</p>
<p>16携就尔徒、弗能医也、</p>
<p>17耶稣曰、噫、悖逆不信之世、我偕尔至几何时、忍尔至几何时乎、携之就我、</p>
<p>18耶稣斥鬼、鬼即出、自是子愈、</p>
<p>19门徒潜就耶稣曰、我侪不能逐之、何也、</p>
<p>20曰、信小故也、我诚语汝、有信如芥种、即命此山去此移彼、亦必移焉、</p>
<p>21且尔无不能也、○</p>
<p>22尚居加利利时、耶稣谓门徒曰、人子将见付于人手、</p>
<p>23为其所杀、三日而起、门徒忧甚、○</p>
<p>24至迦百农、有收丁税者、就彼得曰、尔师输丁税乎、</p>
<p>25曰、然、既而入屋、耶稣先之曰、西门、尔意若何、世上诸王、向谁征饷收税乎、向己子乎、向庶民乎、</p>
<p>26对曰、庶民耳、耶稣曰、然则己子可蠲矣、</p>
<p>27但恐触其怒、汝往海垂钓、取先上之鱼、启其口、将得金一枚、为我与汝纳之、</p>

</div>
</body>
</html>
