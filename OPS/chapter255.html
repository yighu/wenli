<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十八章</title>
</head>
<body>
<div>
<h3>第十八章</h3>
<p>1利未人祭司、及其全支派、在以色列中无分无业、可食献于耶和华之火祭、及其产业、</p>
<p>2彼在昆弟中无业、耶和华为其业、如其所谕、</p>
<p>3民献祭、或牛或羊、祭司所当得者、前腿两颊与胃、</p>
<p>4初熟之谷、及酒与油、首剪之羊毛、亦必给之、</p>
<p>5盖尔上帝耶和华于尔诸支派中、选彼及其子孙、藉耶和华之名、侍立服役、历世靡暨、○</p>
<p>6如有利未人离其所居以色列之邑、一心愿至耶和华所选之处、</p>
<p>7则亦可藉其上帝耶和华之名、以供役事、如其昆弟立于耶和华前之利未人然、</p>
<p>8分其所得之食、而己鬻祖业所得之金不与焉、○</p>
<p>9既至尔上帝耶和华所赐之地、勿效其民所为可恶之事、</p>
<p>10凡使子女经火者、卜筮者、观兆者、用法术者、行邪术者、</p>
<p>11持咒者、交鬼者、为觋者、招魂者、勿留之于尔中、</p>
<p>12凡行此者、皆为耶和华所恶、诸族行此可恶之事、故尔上帝耶和华逐之于尔前、</p>
<p>13尔于尔上帝耶和华、当为纯全之人、</p>
<p>14尔所将逐之族、听从观兆者、卜筮者、惟尔上帝耶和华、不容尔行是、</p>
<p>15尔上帝耶和华将于尔昆弟中、为尔挺生先知若我、尔宜听之、</p>
<p>16昔在何烈大会之日、尔求尔上帝耶和华曰、我上帝耶和华之声、勿使再闻、烈火勿令复见、免我死亡、</p>
<p>17时、耶和华谕我曰、彼所言者善也、</p>
<p>18我将于其昆弟中、为彼挺生先知如尔、以我言授于其口、使以我命悉告于众、</p>
<p>19彼藉我名所传之言、凡不听从者、我必讨之、</p>
<p>20如有先知擅藉我名、言我所未谕者、或藉他神之名而言、必致之死、</p>
<p>21如尔意谓、耶和华所未谕之言、何以知之、</p>
<p>22凡先知藉耶和华之名而言、事有不成不验、则非耶和华之言、乃先知自擅而言耳、尔勿畏之、</p>

</div>
</body>
</html>
