<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第七章</title>
</head>
<body>
<div>
<h3>第七章</h3>
<p>1基列耶琳人至舁耶和华匮、诣山中亚比拿达室、区别其子以利亚撒守之、○</p>
<p>2匮在基列耶琳、历日已久、凡二十年、以色列家思慕耶和华、</p>
<p>3撒母耳告以色列家曰、如尔一心归耶和华、则必除异族之神、及亚斯他录于尔中、专心归耶和华、而独事之、则彼援尔于非利士人手、</p>
<p>4以色列人遂去诸巴力、及亚斯他录、独事耶和华、○</p>
<p>5撒母耳曰、当集以色列众于米斯巴、我将为尔祈祷耶和华、</p>
<p>6遂集于米斯巴、汲水倾于耶和华前、是日禁食、曰、我获罪于耶和华、撒母耳在米斯巴、为以色列族听讼、</p>
<p>7非利士人闻以色列众集于米斯巴、其牧伯遂上、欲攻之、以色列族闻之、则惧、</p>
<p>8谓撒母耳曰、为我吁我上帝耶和华勿辍、俾援我于非利士人手、</p>
<p>9撒母耳取哺乳之羔一、献于耶和华、为全牲燔祭、为以色列族吁耶和华、耶和华允焉、</p>
<p>10撒母耳献燔祭时、非利士人进与以色列人战、是日耶和华发大雷、溃乱非利士人、遂败于以色列人前、</p>
<p>11以色列人出米斯巴追击之、至伯甲之下、</p>
<p>12撒母耳取一石、立于米斯巴与善间、名之曰以便以谢、曰、延及此时、耶和华助我侪、</p>
<p>13于是非利士人屈服、不再侵以色列境、撒母耳存日、耶和华之手、制非利士人、</p>
<p>14非利士人所取以色列之邑、自以革伦至迦特、悉反之、邑之四境、以色列人亦援之于非利士人手、是时以色列人与亚摩利人和好、</p>
<p>15撒母耳毕生为以色列士师、</p>
<p>16岁巡伯特利、吉甲、米斯巴、在此听其讼、</p>
<p>17后归拉玛、其家在焉、为以色列族听讼、为耶和华筑坛、</p>

</div>
</body>
</html>
