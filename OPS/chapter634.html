<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第七十二篇</title>
</head>
<body>
<div>
<h3>第七十二篇</h3>
<p>所罗门之词○</p>
<p>1上帝欤、以尔谳才赐王、以尔公义赐王子兮、</p>
<p>2彼必判尔民以义、判尔贫民以公兮、</p>
<p>3山岳冈陵、必因公义、使民得安兮、</p>
<p>4彼必为贫民伸冤、拯穷乏之子、摧强暴之徒兮、</p>
<p>5日月犹存、人必畏尔、迄于万世兮、</p>
<p>6彼之莅临、如雨降于已芟之草、甘霖润泽土壤兮、</p>
<p>7其时义者必兴、平康之盛、如月之恒兮、</p>
<p>8其权所及、自此海至彼海、自大河至地极兮、</p>
<p>9居于野者必跽其前、其敌舐土兮、</p>
<p>10他施暨岛屿之王纳贡、示巴及西巴之王馈礼兮、</p>
<p>11诸王跪拜、列国奉事兮、</p>
<p>12穷乏者呼吁、彼必救之、困苦者无助、彼必援之兮、</p>
<p>13矜恤穷苦之辈、拯救贫人之命兮、</p>
<p>14必赎其命、脱于欺凌强暴、视其血为宝兮、</p>
<p>15彼必生存、人将奉以示巴之金、恒为祈祷、终日颂美兮、</p>
<p>16山巅平壤、禾稼繁盛、谷实摇曳、若利巴嫩之树、邑人畅茂、如地上之草兮、</p>
<p>17其名永存、其名必昌、如日悠久、人必因之受祜、万国称其有福兮、○</p>
<p>18耶和华上帝、以色列之上帝、独行奇事、当颂美兮、</p>
<p>19愿其荣名永受颂扬、荣光遍满全地、诚所愿兮、诚所愿兮、○</p>
<p>20耶西子大卫之祈祷已毕、</p>
<p>诗篇卷三</p>

</div>
</body>
</html>
