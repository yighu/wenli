<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三章</title>
</head>
<body>
<div>
<h3>第三章</h3>
<p>1维时、施洗约翰至、宣言于犹太野、</p>
<p>2曰、尔宜改悔、天国迩矣、</p>
<p>3此乃先知以赛亚所言者、曰、有呼于野者、其声云、备主路、直其径、</p>
<p>4夫约翰身衣驼毛、腰束革带、食则蝗虫野蜜、</p>
<p>5时、耶路撒冷、犹太、及约但四方、咸出就之、</p>
<p>6在约但河受其洗、而承己罪、</p>
<p>7约翰见法利赛人撒都该人、多就其洗、谓之曰、蝮类乎、谁示尔避将来之怒乎、</p>
<p>8故当结果、以副改悔、</p>
<p>9勿自谓、我有亚伯拉罕为父也、我语汝、上帝能由此石、兴起亚伯拉罕之子孙焉、</p>
<p>10今斧置树根、凡不结善果者、则斫之、委于火、</p>
<p>11夫我洗尔以水、俾尔改悔、但后我来者、尤胜于我、即携其履、我亦弗堪、彼将洗尔以圣神及火焉、</p>
<p>12其手执箕、簸净厥场、敛麦入仓、以不灭之火而烧其糠、○</p>
<p>13时、耶稣自加利利至约但就约翰、欲受其洗、</p>
<p>14约翰辞曰、我应受洗于尔、尔乃就我乎、</p>
<p>15耶稣曰、今姑许我、我侪当如是以尽诸义、乃许之、</p>
<p>16耶稣受洗、由水而上、天为之开、见上帝之神、如鸽降临其上、</p>
<p>17自天有声云、此我爱子、我所欣悦者、</p>

</div>
</body>
</html>
