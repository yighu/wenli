<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第九章</title>
</head>
<body>
<div>
<h3>第九章</h3>
<p>1上帝锡嘏挪亚、及其子曰、生育众多、遍满于地、</p>
<p>2地上走兽、空中飞鸟、于尔是畏是惧、以及各类昆虫、海中诸鱼、悉付尔手、</p>
<p>3凡有生之动物、皆为尔食、悉以赐尔、如菜蔬然、</p>
<p>4惟肉有血、即其生命、毋食、</p>
<p>5有流尔血、害尔命者、或兽或人、我必讨之、凡害人命者、我必讨之、</p>
<p>6凡流人血者、人必流其血、盖上帝造人、乃肖己象也、</p>
<p>7尔其生育众多、昌炽繁衍于地、○</p>
<p>8上帝谕挪亚与其子曰、</p>
<p>9我与尔约、及尔后裔、</p>
<p>10并偕尔之生物、即飞鸟、六畜、走兽、凡出自方舟、在于陆地者、</p>
<p>11我与尔约、不复以洪水灭众生、不复以洪水湮地、</p>
<p>12上帝曰、我与尔暨偕尔之生物、立约有征、以至永世、</p>
<p>13置虹云中、为我与世立约之征、</p>
<p>14云覆地时、虹见云中、</p>
<p>15我则念我与尔众、及凡有血气之生物、所立之约、不复以洪水灭众生、</p>
<p>16虹在云中、我则观之、以记上帝与地上凡有血气之生物、所立之永约、</p>
<p>17上帝谕挪亚曰、我与地上众生所立之约、此为其征、○</p>
<p>18挪亚子出方舟者、即闪、含、雅弗、含生迦南、</p>
<p>19由挪亚三子、人民遍满于地、○</p>
<p>20挪亚为农、植葡萄园、</p>
<p>21饮酒而醉、裸体幕中、</p>
<p>22迦南父含、见父裸体、出告昆弟、</p>
<p>23闪与雅弗、荷衣于肩、却行而前、以蔽父体、背面不见父裸、</p>
<p>24挪亚醉醒、方知仲子所为、</p>
<p>25曰、迦南可诅、必于昆弟为奴之隶、</p>
<p>26又曰、闪之上帝耶和华、宜颂美焉、迦南为闪之仆、</p>
<p>27愿上帝昌大雅弗、使居闪幕、迦南亦为其仆、○</p>
<p>28洪水后、挪亚尚历三百五十年、</p>
<p>29享寿九百五十岁而终、</p>

</div>
</body>
</html>
