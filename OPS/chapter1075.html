<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十一章</title>
</head>
<body>
<div>
<h3>第二十一章</h3>
<p>1厥后、耶稣在提比哩亚海滨、复见于门徒、其见如左、</p>
<p>2西门彼得、多马称低土马、加利利之迦拿人拿但业、西庇太二子、又有二徒同在、</p>
<p>3西门彼得谓众曰、我往渔焉、众曰、我亦偕往、遂出登舟、是夜无所获、</p>
<p>4既旦、耶稣立于岸、门徒不知其为耶稣也、</p>
<p>5耶稣曰、小子、有食乎、对曰、无、</p>
<p>6曰、施网舟右则得之、遂施网、而不克举、鱼多故也、</p>
<p>7耶稣所爱之徒谓彼得曰、主也、西门彼得一闻是主、因裸、则束外衣、下于海、</p>
<p>8其余门徒、以去岸不远、约二百肘、遂驾小舟、曳其网之鱼而至、</p>
<p>9甫登岸、即见有炽炭、上有鱼与饼、</p>
<p>10耶稣谓之曰、尔甫获之鱼、取数尾来、</p>
<p>11西门彼得遂往、曳网上岸、内牣大鱼百五十有三、鱼虽多而网弗裂、</p>
<p>12耶稣曰、来食、门徒无敢问尔为谁者、盖知其为主也、</p>
<p>13耶稣前、取饼予众、鱼亦如之、</p>
<p>14耶稣自死而起、见于门徒者、此其三也、○</p>
<p>15食毕、耶稣谓西门彼得曰、约翰子西门、尔较斯众尤爱我乎、对曰、主、然、尔知我爱尔矣、曰、饲我羔、</p>
<p>16又谓之曰、约翰子西门、尔爱我乎、对曰、主、然、尔知我爱尔矣、曰、牧我羊、</p>
<p>17三谓之曰、约翰子西门、尔爱我乎、彼得因耶稣三言尔爱我乎、则忧、曰、主、尔无不知、尔知我爱尔矣、耶稣曰、饲我羊、</p>
<p>18我诚语汝、尔少时、自束带、随欲而往、及老、将伸手见束于人、曳至不欲往之处、</p>
<p>19耶稣此言、乃指彼得将如何而死、以荣上帝也、言毕、则曰、从我、</p>
<p>20彼得转身、见耶稣所爱之徒从之、即飧时倚耶稣胸、问卖主为谁者也、</p>
<p>21遂问耶稣曰、主、斯人将如何、</p>
<p>22耶稣曰、我若欲其待我来、与尔何涉、尔其从我、</p>
<p>23故兄弟中相传、谓此徒不死、然耶稣非言其不死、第言我若欲其待我来、与尔何涉耳、○</p>
<p>24证此而书之者、即此徒、我侪知其证真也、○</p>
<p>25夫耶稣所行、更有多焉者、若逐一书之、我意所录之书、世不胜载矣、</p>

</div>
</body>
</html>
