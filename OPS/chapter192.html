<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十八章</title>
</head>
<body>
<div>
<h3>第十八章</h3>
<p>1耶和华谕摩西曰、</p>
<p>2告以色列族云、我乃耶和华、尔之上帝、</p>
<p>3昔尔居埃及、勿从其土之俗、今我导尔至迦南、勿行其人之行、勿循其典章、</p>
<p>4尔必守我律例、循我典章、我乃耶和华、尔之上帝、</p>
<p>5故当循我典章、守我律例、人若行之、则缘此而得生、我乃耶和华也、○</p>
<p>6勿干骨肉、而行淫乱、我乃耶和华也、</p>
<p>7勿烝尔母、烝之是辱父母、</p>
<p>8父之继室、勿烝之、烝之则辱父、</p>
<p>9至于姊妹、无论同父异母、同母异父、生于家、产于外者、勿乱之、</p>
<p>10子之女、女之女、勿乱之、乱之是辱己、</p>
<p>11同父异母之姊妹、亦为尔之姊妹、勿乱之、</p>
<p>12父之姊妹、乃父骨肉之亲、勿烝之、</p>
<p>13母之姊妹、乃母骨肉之亲、勿烝之、</p>
<p>14伯叔之妻、尔之姆婶、勿烝之、</p>
<p>15子之妻、尔媳也、勿乱之、</p>
<p>16兄弟之妻、勿乱之、乱之是辱兄弟、</p>
<p>17妇有女、勿同娶、妇之子有女、妇之女有女、亦勿同娶、皆妻骨肉之亲、勿乱之、斯乃恶俗、</p>
<p>18尔妻尚存、勿娶其姊妹、辱妻而致其妒、</p>
<p>19妇行癸不洁时、毋与之近、而行好合、</p>
<p>20勿与他人之妻同寝、致辱己身、</p>
<p>21勿使尔子女经火、以奉摩洛、勿渎尔上帝之名、我乃耶和华也、</p>
<p>22勿亲男色、如近妇人、斯事可憎、</p>
<p>23男勿淫于兽以玷身、女勿淫于兽以逆性、○</p>
<p>24勿缘斯事自辱厥躬、我于尔前所逐之民、行此自玷、</p>
<p>25厥地见污、故我以罪加之、俾其居民为地所吐、</p>
<p>26尔曹不论宗族、及旅于尔中者、当守我典章律例、毋为此可憎之事、</p>
<p>27昔居斯土之人、行此可憎之事、致玷厥地、</p>
<p>28尔勿效之、而污斯地、免为所吐、如吐先尔之民然、</p>
<p>29凡为此可憎之事、必绝于民中、</p>
<p>30尔当守我所命、勿从在昔可憎之俗、而玷尔身、我乃耶和华、尔之上帝也、</p>

</div>
</body>
</html>
