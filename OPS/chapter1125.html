<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第六章</title>
</head>
<body>
<div>
<h3>第六章</h3>
<p>1尔中或有相争、敢讼于不义者前、而不于圣徒前乎、</p>
<p>2岂不知圣徒将鞫世乎、世且为尔鞫、而不堪鞫细事乎、</p>
<p>3岂不知我侪将鞫天使、况此生之事乎、</p>
<p>4若此生之事是鞫、乃使会中之卑无足数者鞫之耶、</p>
<p>5我言此以愧尔、岂尔中无一智者、能判兄弟乎、</p>
<p>6乃兄弟相讼、且于不信者之前乎、</p>
<p>7夫尔曹相讼、其失已甚、盍宁受枉受亏乎、</p>
<p>8乃反作枉作亏、且于兄弟也、</p>
<p>9岂不知不义者不得承上帝国乎、毋受惑、凡淫乱、拜像、行奸、为娈童、比顽童、</p>
<p>10盗窃、贪婪、沈湎、诟詈、苛索者、皆不得承上帝国也、</p>
<p>11尔中素有如是者、惟以主耶稣基督名、及我上帝之神、已洗涤成圣、而见义焉、○</p>
<p>12凡物皆宜于我、然不尽有益、凡物皆宜于我、然不受其制、</p>
<p>13食为腹、腹为食、而上帝将悉败之、惟身非为淫、乃为主、主为身、</p>
<p>14上帝曾起主、亦将以其能起我侪、</p>
<p>15岂不知尔身乃基督之肢乎、以基督之肢、为娼妓之肢可乎、必不可也、</p>
<p>16岂不知合于娼妓者、即与之一体乎、故曰、二者成为一体、</p>
<p>17惟合于主者、即与主一灵也、</p>
<p>18当避淫行、人之干罪、皆在身外、惟行淫者、干罪于己身也、</p>
<p>19岂不知上帝赐圣神于尔衷、而尔身乃圣神之殿乎、且尔非己有也、</p>
<p>20盖尔以值见购、故当以身荣上帝焉、</p>

</div>
</body>
</html>
