<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二章</title>
</head>
<body>
<div>
<h3>第二章</h3>
<p>1五旬节既至、彼众咸集一处、</p>
<p>2忽自天有声、如烈风冲突、充乎所坐之室、</p>
<p>3遂见有歧舌如火、止于各人、</p>
<p>4众皆充乎圣神、始言诸方言、如神所赐以言者、○</p>
<p>5时、有敬虔之犹太人、来自天下诸国、寓于耶路撒冷、</p>
<p>6既闻此声、集而惶惑、因各闻其言己之方言也、</p>
<p>7咸骇而奇之、曰、言者非皆加利利人乎、</p>
<p>8何我侪所闻、尽己故土之言耶、</p>
<p>9有帕提亚人、玛代人、以拦人、居米所波大米、犹太、加帕多家、本都、亚西亚、</p>
<p>10弗吕家、旁非利亚、埃及暨近古利奈之吕彼亚诸方者、</p>
<p>11并来自罗马之旅人、或犹太人、或进教者、</p>
<p>12革哩底人、亚拉伯人、咸闻以己之方言、述上帝之大事也、</p>
<p>13遂皆骇异犹豫、相问曰、此何意耶、</p>
<p>14或戏之曰、彼酣于新酒耳、○</p>
<p>15彼得与十一使徒立而扬声曰、犹太人、与凡居于耶路撒冷者、宜知此而谛听我言、</p>
<p>16尔意其人为醉者、非也、盖时甫巳初耳、</p>
<p>17此即由先知约珥所言、</p>
<p>18上帝曰、末时、吾将注吾神于凡有血气者、尔之子女将豫言、幼将见象、老将见梦、</p>
<p>19是时也、吾将以神注吾仆婢、彼将豫言、</p>
<p>20吾将显异迹于上天、见奇兆于下地、若血、若火、若烟雾、</p>
<p>21日将变暗、月将变血、在主日未至之前、即其大而显赫之日也、</p>
<p>22凡吁主名者、必得救也、</p>
<p>23以色列人乎、宜听斯言、拿撒勒人耶稣、即上帝曾由彼所行于尔中之大能、异迹奇兆、表著于尔、如尔所知者、</p>
<p>24彼依上帝之定旨及豫知、而见付矣、尔曹以不法者之手、钉而杀之、</p>
<p>25上帝释其死之苦而起之、以其不能拘于死也、</p>
<p>26盖大卫指之曰、吾见主常在我前、在我右、俾吾不移、</p>
<p>27故我心喜而舌悦、形躯恒于望中、</p>
<p>28以尔不遗吾魂于阴府、不许尔之圣者见朽、</p>
<p>29尔既示我以维生之路、将使我于尔前而乐甚、</p>
<p>30兄弟乎、我试以先祖大卫、侃侃语尔、彼死而葬、其墓存于我中、以迄今日、</p>
<p>31彼为先知、且知上帝曾誓许之、将由厥裔中立一人居其位、</p>
<p>32豫见及此、而言基督之复起、故谓其不遗于阴府、其形躯亦不见朽、</p>
<p>33此耶稣为上帝所起、吾侪皆为之证、</p>
<p>34既为上帝右手所举、又受父所许之圣神、遂以注此、即尔所见所闻者也、</p>
<p>35盖大卫未升天、乃自言曰、主谓我主云、尔坐我右、</p>
<p>36待我使尔诸敌为尔足几、</p>
<p>37夫以色列全室、宜确知之、尔所钉于十架之耶稣、上帝已立之为主、为基督矣、○</p>
<p>38众闻之、中心如刺、谓彼得与诸使徒曰、兄弟乎、我当何为、</p>
<p>39彼得曰、尔宜改悔、各以耶稣基督之名受洗、俾罪获赦、且将受圣神之赐焉、</p>
<p>40因所许者归尔、及尔子孙、并诸远人、即凡主我之上帝将召者、</p>
<p>41复以多言证而劝之曰、尔宜自救、脱此邪曲之世也、</p>
<p>42于是纳其言者皆受洗、是日约增三千人、</p>
<p>43恒于使徒之训、互相交接、擘饼、祈祷、○</p>
<p>44众民惊惧、使徒又多行异迹奇兆、</p>
<p>45凡信者会同、诸物与共、</p>
<p>46鬻其物产、各依所需、与众分之、</p>
<p>47日一厥心、恒在于殿、又在家中擘饼、以欣以诚而食、颂赞上帝、亦见悦于众民、主以得救者日增之、</p>

</div>
</body>
</html>
