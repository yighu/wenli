<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第六十四章</title>
</head>
<body>
<div>
<h3>第六十四章</h3>
<p>1愿尔辟天而临格、使山震动于尔前、</p>
<p>2犹火焚薪、使水腾沸、致敌知尔名、列邦战栗于尔前、</p>
<p>3昔尔行可畏之事、出我意外、其时临格自天、山岳震动于尔前、</p>
<p>4自古以来、世人未闻、耳未聆、目未睹、尔外未有何神、为望之者有所为也、</p>
<p>5乐于行义、恒念尔道者、尔迎接之、惟我干罪、致尔震怒、如是已久、尚能得救乎、</p>
<p>6我侪咸如不洁之人、所有之义、乃若污蔑之衣、我皆枯槁如叶、被罪驱逐、如风飘飖、</p>
<p>7呼吁尔名、黾勉恃尔、无其人也、尔掩面弗顾、以我罪戾、使我消亡、</p>
<p>8耶和华欤、尔乃我父、我乃泥涂、尔为陶人、我皆尔手所造、</p>
<p>9耶和华欤、毋严加忿怒、毋恒念愆尤、我皆尔民、求尔垂顾、</p>
<p>10尔之圣邑、尽成荒野、锡安荒芜、耶路撒冷邱墟、</p>
<p>11我侪圣而且美之室、我祖颂尔之处、经火焚毁、我之乐土、悉变荒芜、</p>
<p>12耶和华欤、势既如此、尔犹容忍乎、尔仍默然、重苦我侪乎、</p>

</div>
</body>
</html>
