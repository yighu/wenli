<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十二章</title>
</head>
<body>
<div>
<h3>第十二章</h3>
<p>1撒母耳谓以色列众曰、尔所求于我者、我悉允之、立王治尔、</p>
<p>2今有王出入于尔前、我已年迈皓首、我子与尔相处、我自幼出入于尔前、至于今日、</p>
<p>3我在此、尔于耶和华及其受膏者前、可为我证、我曾强取何人之牛、劫夺何人之驴、欺侮何人、苛虐何人、受赇于何人之手、以蔽我目、若有、我必偿之、</p>
<p>4佥曰、尔末尝欺我虐我、亦未尝受何物于人手、</p>
<p>5曰、今日耶和华为证、其受膏者亦为证、汝于我手、索之无获、佥曰、彼为证、</p>
<p>6撒母耳语民曰、昔立摩西亚伦导尔列祖出埃及者、即耶和华也、</p>
<p>7尔当屹立、我于耶和华前、将以耶和华为尔及尔列祖、所行之义事、与尔辨之、</p>
<p>8雅各既至埃及、尔祖吁耶和华、耶和华遣摩西亚伦导之出、使居斯土、</p>
<p>9惟彼忘其上帝耶和华、耶和华付之于夏琐军长西西拉、及非利士人、与摩押王之手、遂与之战、</p>
<p>10尔祖吁耶和华曰、我干罪戾、因离弃耶和华、事诸巴力、与亚斯他录、今求拯我于敌手、我必事尔、</p>
<p>11耶和华遣耶路巴力、比但、耶弗他、及撒母耳、援尔于四周敌人之手、尔则安居、</p>
<p>12尔见亚扪王拿辖来攻尔、则谓我曰、必有一王治我、是时尔上帝耶和华为尔之王、</p>
<p>13今观尔曹所求所简之王、耶和华立王治尔、</p>
<p>14如尔寅畏耶和华、而服事之、听从其言、不违其命、且与治尔之王、顺从尔上帝耶和华、则善矣、</p>
<p>15如弗听从耶和华之言、背逆其命、则耶和华之手必敌尔、如昔敌尔祖然、</p>
<p>16今当屹立、观耶和华于尔目前、所行之大事、</p>
<p>17今非刈麦之时乎、我吁耶和华、彼将发雷降雨、令尔明知尔求立王、乃为大恶于耶和华前、</p>
<p>18撒母耳遂吁耶和华、是日耶和华发雷降雨、众民甚畏耶和华、与撒母耳、</p>
<p>19告撒母耳曰、尔为仆祈尔上帝耶和华、免我死亡、我之求王、乃加罪于罪也、</p>
<p>20撒母耳曰、毋畏、汝诚行此诸恶、然勿转离不从耶和华、惟尽心服事之、</p>
<p>21其勿偏离、从事虚伪、不能益尔、不能救尔之物、以其虚伪故也、</p>
<p>22耶和华既喜立尔为己民、必因其大名、不汝离弃、</p>
<p>23若我、决不止息为尔祈祷、而获罪于耶和华、必以善道正途训尔、</p>
<p>24惟当寅畏耶和华、专诚尽心服事之、念其为尔所行之大事、</p>
<p>25如尔仍行恶、则尔与尔之王、俱必灭亡、</p>

</div>
</body>
</html>
