<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十五章</title>
</head>
<body>
<div>
<h3>第二十五章</h3>
<p>1犹大王约西亚子约雅敬四年、即巴比伦王尼布甲尼撒元年、耶利米所得论犹大民之言、</p>
<p>2先知耶利米告犹大众、暨耶路撒冷居民曰、</p>
<p>3自犹大王亚们子约西亚十三年、迄今历二十三年、耶和华以言谕我、我传于尔、夙兴而道、惟尔弗听、</p>
<p>4耶和华亦遣其仆诸先知至尔、夙兴遣之、惟尔不从、不侧耳以听、</p>
<p>5彼曰、当各转离邪途恶行、居于耶和华锡尔及尔祖之地、自昔迄于永久、</p>
<p>6勿往从他神、服事崇拜之、勿以尔手所作之物、激我震怒、我则不降灾于尔、</p>
<p>7耶和华曰、尔不我听、而以尔手所作之物、激我震怒、自罹灾害、</p>
<p>8故万军之耶和华曰、因尔弗听我言、</p>
<p>9我必遣召北方诸族、及我仆巴比伦王尼布甲尼撒、导之以攻斯土、与其居民、暨四周诸国、我必灭之、使之令人骇异、为人嗤笑、永久荒芜、耶和华言之矣、</p>
<p>10且我必于其中、绝其欢欣喜乐之声、新娶者及新妇之声、旋磨之音、灯火之光、</p>
<p>11斯土必尽荒芜、令人骇异、维此诸国、将服事巴比伦王、历七十年、</p>
<p>12七十年既竟、我必罚巴比伦王与其国、及迦勒底人之地、使之永久荒芜、以治其罪、耶和华言之矣、</p>
<p>13凡我所言、录于此书、即耶利米论列邦所预言者、必临于其国、</p>
<p>14盖有多国大王、必使其人服役、我必依其所行、及其手所作以报之、○</p>
<p>15以色列之上帝耶和华谕我曰、我手忿怒之杯、尔其取之、使我遣尔所至之国饮之、</p>
<p>16彼必饮之、摇曳颠狂、因我使锋刃入于其中也、</p>
<p>17我则由耶和华手取杯、使其遣我所至之国饮之、</p>
<p>18即耶路撒冷、犹大诸邑、及其君王牧伯、俾邑荒芜、令人骇异、被嗤笑、服咒诅、有如今日、</p>
<p>19又有埃及王法老、与其臣仆、牧伯庶民、</p>
<p>20杂族之人、乌斯诸王、非利士诸王、亚实基伦、迦萨、以革伦、及亚实突遗民、</p>
<p>21以东、摩押、亚扪族、</p>
<p>22推罗诸王、西顿诸王、海外岛屿诸王、</p>
<p>23底但、提玛、布斯、及凡薙鬓者、</p>
<p>24亚拉伯诸王、与居旷野、杂族之诸王、</p>
<p>25心利诸王、以拦诸王、玛代诸王、</p>
<p>26北方远近诸王、爰及天下万国、厥后、示沙克王亦饮焉、</p>
<p>27尔当告之曰、万军之耶和华、以色列之上帝云、尔其饮之而醉、至于哇吐、颠踬而不复起、因我使锋刃入于尔中也、</p>
<p>28如彼不欲自尔手取杯饮之、则当告之曰、万军之耶和华云、尔必饮之、</p>
<p>29盖我降灾、始于我寄名之邑、尔岂能尽免刑罚乎、必不免也、我必使锋刃临于地上居民、万军之耶和华言之矣、</p>
<p>30故当以此诸言、对众预言之曰、耶和华必自上号呼、自圣所发声、向其群羊大呼、对地上居民而呼、若践葡萄者然、</p>
<p>31将有声闻于地极、盖耶和华与列邦争、必鞫凡有血气者、至于恶人、付之锋刃、耶和华言之矣、○</p>
<p>32万军之耶和华曰、灾害必自此国、至于彼国、狂风起于地极、</p>
<p>33是日也、耶和华所戮者、自天之涯、迄地之极、无人哀哭、无人收殓、不得瘗埋、必在地上、成为粪土、</p>
<p>34牧者欤、尔其号啕哭泣、群羊之长欤、尔其辗转于灰尘、盖尔被戮之日、离散之期已届、尔必陨越、有如珍器堕毁、</p>
<p>35牧者无由遁逃、群羊之长无由避匿、</p>
<p>36牧者发声、群羊之长号啕、以耶和华荒其牧场也、</p>
<p>37因耶和华烈怒、平安之羊牢、成为寂寞、</p>
<p>38维彼若狮、既出其所、因暴烈之力、及酷烈之怒、其地成为怪异、</p>
<p></p>

</div>
</body>
</html>
