<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第四章</title>
</head>
<body>
<div>
<h3>第四章</h3>
<p>1维时、圣神导耶稣适野、见试于魔、</p>
<p>2禁食四十昼夜、则饥、</p>
<p>3试者进曰、尔若上帝子、可命此石为饼、</p>
<p>4曰、记有之、人之生也、不第恃饼、惟恃上帝所出之言、</p>
<p>5魔遂携之入圣京、立之于殿顶、</p>
<p>6曰、尔若上帝子、可投下、记有之、彼将命其使以手扶尔、免足触石、</p>
<p>7耶稣曰、记亦有之、勿试主尔之上帝、</p>
<p>8魔复携之陟最高之山、以世上诸国及其荣华示之、</p>
<p>9曰、若俯伏拜我、悉以予尔、</p>
<p>10耶稣曰、撒但译即敌者退、记有之、当拜主尔之上帝而独事之、</p>
<p>11于是魔去之、天使至而服事焉、○</p>
<p>12耶稣闻约翰下狱、乃退往加利利、</p>
<p>13又去拿撒勒、至迦百农居焉、其地濒海、在西布伦拿弗他利境、</p>
<p>14应先知以赛亚所言云、</p>
<p>15沿海之西布伦拿弗他利地、即约但外异邦之加利利、</p>
<p>16其处于暗之民、已见大光、处于死地阴翳者、有光升及之、</p>
<p>17自是耶稣始宣言曰、尔宜改悔、天国迩矣、○</p>
<p>18耶稣经行加利利海滨、见兄弟二人、乃西门称彼得者、与其弟安得烈、施网于海、盖渔者也、</p>
<p>19谓之曰、从我、我将使尔为渔人者焉、</p>
<p>20即舍网从之、</p>
<p>21由此而前、又见兄弟二人、乃西庇太之子雅各、与其弟约翰、偕父在舟补网、招之、</p>
<p>22即舍舟别父而从焉、○</p>
<p>23耶稣周行加利利、在诸会堂训诲、宣天国福音、医庶民疾病、</p>
<p>24声名洋溢于叙利亚、人携诸负病、疾苦、患鬼、癫痫、瘫痪者、就之、悉医焉、</p>
<p>25时、有众自加利利、低加波利、耶路撒冷、犹太、及约但外从之、</p>

</div>
</body>
</html>
