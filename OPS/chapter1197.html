<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第六章</title>
</head>
<body>
<div>
<h3>第六章</h3>
<p>1故于基督道之始、我姑舍之、惟完全是务、不复置基、有若改悔死行、信奉上帝、</p>
<p>2以及施洗、按手、死者复起、永世之鞫、诸训是也、</p>
<p>3傥上帝许之、我则行此、</p>
<p>4夫人既蒙光照、得承天赉、共与圣神、</p>
<p>5且承上帝嘉言、及来世之权能、</p>
<p>6后若离弃、则不能使之更新而改悔、因其复钉上帝子于十架、而显辱之也、</p>
<p>7盖地既霑屡降之雨、而生百蔬、适耕者之用、则受祝于上帝、</p>
<p>8若生棘茨、则见弃、而近于诅、其终则见爇矣、○</p>
<p>9爱友乎、我虽言是、然深信尔之行、必愈乎此、而近乎救也、</p>
<p>10盖上帝非不义、忘尔之工、及向其名所彰之爱、以尔素役事圣徒、今犹役事之、</p>
<p>11我欲尔各显此殷勤、终怀充实之望、</p>
<p>12致尔勿怠、惟效由信与忍而承所许者、○</p>
<p>13夫上帝许亚伯拉罕时、因无大于己者可指而誓、乃指己而誓、</p>
<p>14曰、我祝则祝尔、昌则昌尔、</p>
<p>15故亚伯拉罕恒忍、则获所许、</p>
<p>16盖人必指大于己者而誓、凡有争辩、则誓以定之、</p>
<p>17上帝欲于将承所许者、益彰其旨之不易、故实之以誓、</p>
<p>18既有二不易之事、上帝固不能诳、我侪既已逃往庇所、持守所置吾前之望、则大得慰藉矣、</p>
<p>19我有此望、如魂有锚、巩固不移、且入幔内、</p>
<p>20前驱之耶稣、为我侪进入、永立为大祭司、依麦基洗德之班焉、</p>

</div>
</body>
</html>
