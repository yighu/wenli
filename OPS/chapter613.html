<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第五十一篇</title>
</head>
<body>
<div>
<h3>第五十一篇</h3>
<p>大卫与拔示巴偕寝先知拿单责之大卫作此诗使伶长歌之○</p>
<p>1上帝欤、依尔恩惠悯我躬、循尔鸿慈涂我过兮、</p>
<p>2洗尽我愆尤、洁除我罪戾兮、</p>
<p>3盖我自知己过、我罪恒在目前兮、</p>
<p>4我惟获罪于尔、行尔所恶、致尔出词显公义、行鞫显清正兮、</p>
<p>5我生于愆尤、在母妊中、即负罪兮、</p>
<p>6中怀诚实、为尔所悦、必使我衷通达智慧兮、</p>
<p>7尔其以牛膝草洁我、我则洁兮、涤我、我则白于雪兮、</p>
<p>8令我得闻喜乐之声、俾尔所折之骨踊跃兮、</p>
<p>9掩面勿视我罪、涂我诸愆兮、</p>
<p>10上帝欤、为我造清洁之心、复正直之神于我衷兮、</p>
<p>11勿屏我于尔前、勿收回尔圣神兮、</p>
<p>12复我拯救之乐、以悦怿之神扶我兮、</p>
<p>13我则以尔道训有过者、罪人必归于尔兮、</p>
<p>14上帝拯我之上帝欤、宥我流血之罪、我口大声歌颂尔公义兮、</p>
<p>15主欤、其启我唇、我口称扬尔声誉兮、</p>
<p>16尔不喜祭品、否则我必献之、燔祭非尔所悦兮、</p>
<p>17所以祭上帝者、乃忧伤之神、忧伤痛悔之心、尔不蔑视兮、○</p>
<p>18依尔美意、优待郇邑、建耶路撒冷之城兮、</p>
<p>19斯时也、义祭燔祭、及全牲之燔祭、尔必悦之、人必献牡牛于尔坛兮、</p>

</div>
</body>
</html>
