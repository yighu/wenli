<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第一章</title>
</head>
<body>
<div>
<h3>第一章</h3>
<p>1大卫子所罗门国位巩固、其上帝耶和华偕之、使之甚为昌大、</p>
<p>2所罗门召以色列众、千夫长、百夫长、士师、及以色列牧伯族长、咸至、</p>
<p>3所罗门与会众、往基遍之崇邱、盖上帝之会幕在彼、即耶和华仆摩西在旷野所造者、</p>
<p>4惟上帝之匮、大卫已自基列耶琳、舁至特备之所、因大卫在耶路撒冷为之张幕、</p>
<p>5昔户珥孙、乌利子比撒列所制之铜坛、亦在基遍、于耶和华幕前、所罗门与会众诣之、</p>
<p>6所罗门在耶和华会幕前之铜坛、献千牲为燔祭、○</p>
<p>7是夕上帝见于所罗门、谓之曰、所欲我赐尔者、尔其求之、</p>
<p>8所罗门曰、尔施鸿慈于我父大卫、使我继之为王、</p>
<p>9耶和华上帝欤、今求尔践所许我父大卫之言、斯民众多、如地之尘、而尔立我为其王、</p>
<p>10祈赐我聪明智慧、使于民前出入、斯民若是之多、孰能听其讼乎、</p>
<p>11上帝谕所罗门曰、我立尔为我民之王、尔有此心、不求资财、富有、尊荣、寿考、亦不求灭敌之命、惟求聪明智慧、能听我民之讼、</p>
<p>12我以聪明智慧锡尔、更赐资财、富有尊荣、尔前之王、未有若此、尔后之王、亦未有若此者也、</p>
<p>13所罗门自基遍崇邱之会幕前、至耶路撒冷、治以色列、○</p>
<p>14所罗门集车骑、有车一千四百、骑兵一万二千、置于屯车之邑、并王都耶路撒冷、</p>
<p>15王使金银在耶路撒冷多如石、香柏多如谷中之桑、</p>
<p>16所罗门之马、来自埃及、乃王之商贾、依各群之值而购者、</p>
<p>17其购自埃及之车、每乘值银六百舍客勒、每马值银一百五十舍客勒、赫族诸王、与亚兰诸王、亦依其值、由此商贾而购之、</p>

</div>
</body>
</html>
