<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十七章</title>
</head>
<body>
<div>
<h3>第十七章</h3>
<p>1旅于基列之提斯比人以利亚、告亚哈曰、我指所事维生之耶和华、以色列之上帝而誓、此数年间、非我有言、则雨露不降、</p>
<p>2耶和华谕以利亚曰、</p>
<p>3去此东往、匿于约但东之基立溪滨、</p>
<p>4可饮溪水、我命乌食尔、</p>
<p>5遂遵耶和华命、往约但东之基立溪滨居焉、</p>
<p>6乌朝夕以饼与肉给之、所饮者、此溪之水、</p>
<p>7日久无雨降于其地、溪水尽涸、○</p>
<p>8耶和华谕以利亚曰、</p>
<p>9起往西顿之撒勒法、而居于彼、我已命在彼之嫠妇供养尔、</p>
<p>10遂起、往撒勒法、至邑门、见嫠妇采薪、呼之曰、请尔以器、取水少许以饮我、</p>
<p>11妇往时、又呼之曰、请尔手持片饼与我、</p>
<p>12曰、我指尔之上帝、维生之耶和华以誓、我无饼、惟余一握之面于罂、少许之油于瓶、今采薪二、归而为我及子备之、食之而死、</p>
<p>13以利亚曰、勿惧、其往、如尔所言而行、先为我作小饼、携之至、后为尔及子作饼、</p>
<p>14盖以色列之上帝耶和华曰、罂内之面不减、瓶中之油不罄、迨耶和华降雨于地、</p>
<p>15妇往、遵以利亚言而行、妇与其家、及以利亚、食之多日、</p>
<p>16罂内之面不减、瓶中之油不罄、如耶和华藉以利亚所言、</p>
<p>17厥后、家主之子遘疾甚剧、至无气息、</p>
<p>18妇谓以利亚曰、上帝仆欤、我与尔何与、尔来此、使忆我罪、而杀我子耶、</p>
<p>19曰、以子付我、遂取诸母怀、抱至所居之楼、置于己床、</p>
<p>20吁耶和华曰、我上帝耶和华欤、我旅此嫠之家、汝岂降灾于彼、以杀其子乎、</p>
<p>21乃伏于子身者三、吁耶和华曰、我上帝耶和华欤、祈使此子之魂、返于其躯、</p>
<p>22耶和华允其所祈、子魂乃返而苏、</p>
<p>23以利亚携之下楼、入室、付于其母、曰、汝子复生矣、</p>
<p>24妇曰、我今知尔乃上帝仆、耶和华藉尔口所言者、真实无妄、</p>

</div>
</body>
</html>
