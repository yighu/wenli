<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第五章</title>
</head>
<body>
<div>
<h3>第五章</h3>
<p>1耶和华欤、忆我所遭、鉴我之辱兮、</p>
<p>2我之产业归于外人、我之第宅归于异族兮、</p>
<p>3我为无父之孤、我母为嫠兮、</p>
<p>4我以金易水而饮、以值购薪兮、</p>
<p>5追者及我、扼我颈项、困惫不得休息兮、</p>
<p>6我与埃及人亚述人握手、为得粮以果腹兮、</p>
<p>7我祖获罪而亡、我负厥咎兮、</p>
<p>8仆隶制我、无人拯我于其手兮、</p>
<p>9锋刃在野、我舍命而得粮兮、</p>
<p>10我肤因饥发炎、其热如炉兮、</p>
<p>11敌在郇玷诸妇、在犹大诸邑污众女兮、</p>
<p>12牧伯之手被系而悬、耆老之面不见尊重兮、</p>
<p>13少者服于磨石、稚子踬于薪下兮、</p>
<p>14耆老绝于邑门、少者止其音乐兮、</p>
<p>15我心之乐已息、舞蹈变为哀悼兮、</p>
<p>16我冠自首而坠、祸哉我侪、因干罪戾兮、</p>
<p>17缘此我心疲惫、我目蒙昧兮、</p>
<p>18郇山荒芜、狐行其上兮、○</p>
<p>19耶和华欤、尔乃永存、尔位历世弗替兮、</p>
<p>20尔何永远忘我、弃我若是之久兮、</p>
<p>21耶和华欤、使我转而归尔、我则旋返、更新我日、同于畴昔兮、</p>
<p>22尔乃尽弃我侪、怒我特甚兮、</p>

</div>
</body>
</html>
