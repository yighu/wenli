<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十五章</title>
</head>
<body>
<div>
<h3>第十五章</h3>
<p>1提幔人以利法曰、</p>
<p>2智者岂可以虚识为对、以东风充怀乎、</p>
<p>3岂可以无益之言、无效之语而辩乎、</p>
<p>4尔乃废人寅畏、阻人虔诚、于上帝前、</p>
<p>5尔恶训尔之口、尔择谲者之舌、</p>
<p>6罪尔者、非我也、乃尔口也、尔唇证尔之非、</p>
<p>7尔为首生之人乎、尔之受造、先于山乎、</p>
<p>8上帝秘旨、尔得闻乎、智慧尔独擅乎、</p>
<p>9尔何所知、我侪不知耶、尔何所明、我侪不明耶、</p>
<p>10我中有皓首者、有高寿者、较尔父尤长、</p>
<p>11上帝之慰藉、语尔之婉言、尔视为琐屑乎、</p>
<p>12尔心曷迫尔、尔目曷发赤、</p>
<p>13致尔专心逆上帝、任口出言词、</p>
<p>14世人维何、能为洁乎、妇所生者维何、得称义乎、</p>
<p>15夫上帝不恃其圣者、在其目中、穹苍犹为不洁、</p>
<p>16况污秽可憎、饮恶如水之人乎、</p>
<p>17我将示尔、尔其听之、我所见者、我必述之、</p>
<p>18即哲人受于列祖、而不隐者也、</p>
<p>19斯地独赐于彼、且无外人经历其间、</p>
<p>20其言曰、恶人终身劳苦、一生之日、即为强暴所积之年、</p>
<p>21惊骇之声、常闻于耳、亨通之时、残贼临之、</p>
<p>22彼不信己可自幽暗而返、乃为锋刃所待、</p>
<p>23流离求食、曰食何在、自知幽暗之日伊迩、</p>
<p>24灾难凄惨、使之恐惧、其胜之也、有若备战之王、</p>
<p>25因其举手以攻上帝、狂傲以敌全能者、</p>
<p>26彼强厥项、以厚盾冲突之、</p>
<p>27其面丰腴、其腰肥大、</p>
<p>28居于荒凉之邑、无人居处、将为邱墟之第、</p>
<p>29不得富有、其业不恒、其物产不增盛于地、</p>
<p>30彼不得出幽暗、火灼其枝、必亡于上帝之嘘气、</p>
<p>31彼勿恃虚伪以自欺、盖虚伪必为其报、</p>
<p>32未及时而已成、其枝不得复青、</p>
<p>33如葡萄果、未稔而先落、如橄榄花、既开而即谢、</p>
<p>34不虔之辈、必无果实、贪贿之幕、必被焚毁、</p>
<p>35彼惟孕慝生恶、心具诡谲、</p>

</div>
</body>
</html>
