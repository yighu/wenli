<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二章</title>
</head>
<body>
<div>
<h3>第二章</h3>
<p>1厥后、王怒既息、追思瓦实提、并其所行、及所降之诏、</p>
<p>2侍臣曰、宜为王采访艳丽处女、</p>
<p>3请王设官于国之诸州、集艳丽处女、咸至书珊、俾入后宫、令内竖希该掌之、赐以薰沐所需、</p>
<p>4惟王所悦之女、则立为后、以代瓦实提、王以为善、依此而行、○</p>
<p>5书珊宫、有犹大人末底改者、乃便雅悯族、基士曾孙、示每孙、睚珥子也、</p>
<p>6昔巴比伦王尼布甲尼撒、自耶路撒冷虏犹大王耶哥尼雅、及其民众、末底改亦与焉、</p>
<p>7末底改叔之女哈大沙、又名以斯帖、美姿容、有殊色、父母既没、末底改抚养之、以为己女、</p>
<p>8王命与诏既颁、众女咸至书珊宫、以斯帖亦入宫、内竖希该掌其事、</p>
<p>9希该悦以斯帖、加恩优渥、急以薰沐所需、及所应得予之、又以当给之宫女七人赐之、移居女室至美之所、</p>
<p>10以斯帖从末底改命、不以其国其族告人、</p>
<p>11末底改日往来于女室院前、欲知以斯帖安否、并其将来之境遇、</p>
<p>12众女循例薰沐、十有二月、用没药之油六月、用芬芳之品、及诸薰沐之品六月、然后依次觐王、</p>
<p>13女子入觐、自女室诣王宫、凡其所求、悉以给之、</p>
<p>14夕往朝返、居于女子次室、归司嫔妃之内竖沙甲掌之、非王悦之、以名见召、则不得复见、</p>
<p>15末底改叔亚比孩之女以斯帖、末底改以为己女者、届期觐王、除内竖希该所赐而外、一无所求、见者皆悦之、</p>
<p>16亚哈随鲁王七年十月、即提别月、以斯帖被引入宫觐王、</p>
<p>17王爱之、逾于诸女、蒙王恩宠、较众处女尤厚、加冕于其首、立为后、以代瓦实提、</p>
<p>18王缘以斯帖故、大宴牧伯臣仆、免各州之租税、依王厚贶、大颁赏赉、</p>
<p>19众女复集时末底改坐于御门、</p>
<p>20以斯帖不以其国其族告人、遵末底改所命、与抚养时无异、</p>
<p>21末底改坐御门时、有王之二竖、司阍者辟探提列忿怒、谋害亚哈随鲁王、</p>
<p>22末底改知之、以告后以斯帖、以斯帖托末底改名、告于王、</p>
<p>23继察之、得其实、悬二竖于木、在王前录其事于历代志、</p>

</div>
</body>
</html>
