<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十三章</title>
</head>
<body>
<div>
<h3>第十三章</h3>
<p>1犹大王亚哈谢子约阿施二十三年、耶户子约哈斯即位、在撒玛利亚为以色列王、历十七年、</p>
<p>2行耶和华所恶、从尼八子耶罗波安陷以色列人之罪、不离弃之、</p>
<p>3耶和华遂怒以色列人、常付之于亚兰王哈薛、及其子便哈达之手、</p>
<p>4约哈斯恳求耶和华、耶和华垂听、因见以色列人受亚兰王之虐也、</p>
<p>5耶和华赐救者于以色列人、俾脱亚兰人手、居于其幕如故、</p>
<p>6然不离弃耶罗波安家之罪、即陷以色列人之罪、从之而行、留木偶于撒玛利亚、</p>
<p>7亚兰王歼灭约哈斯之民、蹂躏之如禾场之土、惟遗骑兵五十、战车十乘、步卒一万、</p>
<p>8约哈斯其余事迹、凡其所行、与其勇力、俱载于以色列列王纪、</p>
<p>9约哈斯与列祖偕眠、葬于撒玛利亚、子约阿施嗣位、○</p>
<p>10犹大王约阿施三十七年、约哈斯子约阿施即位、在撒玛利亚为以色列王、历十六年、</p>
<p>11行耶和华所恶、不离弃尼八子耶罗波安陷以色列人之罪、从之而行、</p>
<p>12约阿施其余事迹、凡其所行、及与犹大王亚玛谢战鬬之勇力、俱载于以色列列王纪、</p>
<p>13约阿施与列祖偕眠、同以色列诸王葬于撒玛利亚、耶罗波安践其位、○</p>
<p>14初、以利沙遘致死之疾、以色列王约阿施下而诣之、俯于其面而哭、曰、我父欤、我父欤、以色列之车骑也、</p>
<p>15以利沙曰、取弓与矢、王遂取之、</p>
<p>16又曰、以手执弓、遂执之、以利沙按手于王手、</p>
<p>17曰、启东牖、遂启之、以利沙曰、射、遂射、以利沙曰、是耶和华获胜之矢、即胜亚兰之矢、盖尔必在亚弗、击亚兰人、至于尽灭、</p>
<p>18又曰、取矢、遂取之、曰、击地、乃三击而止、</p>
<p>19上帝仆怒之曰、尔宜击地五六次、则必击亚兰人、至于尽灭、今击之仅三次而已、○</p>
<p>20以利沙卒而葬、岁首摩押军旅犯境、</p>
<p>21适有人葬死者、见军旅至、则投尸于以利沙墓、尸触以利沙之骨、则苏而立、○</p>
<p>22约哈斯在位时、亚兰王哈薛恒虐以色列人、</p>
<p>23惟耶和华因与亚伯拉罕以撒雅各所立之约、施恩矜恤之、眷顾之、尚不灭之、不逐之于其前、</p>
<p>24亚兰王哈薛卒、子便哈达嗣位、</p>
<p>25昔哈薛与约阿施父约哈斯战、取其数邑、今约阿施三击哈薛子便哈达、恢复以色列邑、</p>

</div>
</body>
</html>
