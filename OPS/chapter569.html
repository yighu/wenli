<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第七篇</title>
</head>
<body>
<div>
<h3>第七篇</h3>
<p>大卫心感神游之词指便雅悯人古实而作歌于耶和华前○</p>
<p>1我上帝耶和华欤、我托庇于尔、尚其救援、脱于逐我之众兮、</p>
<p>2恐彼若狮、裂我而碎之、无人拯救兮、</p>
<p>3我上帝耶和华欤、我若行此、我手若有不义、</p>
<p>4与我交厚者、以恶报之、无端仇我者、反拯救之、</p>
<p>5任敌迫及我魂、践我生于土壤、堕我荣于尘埃兮、</p>
<p>6耶和华欤、赫怒而起、御我敌之怒兮、为我而兴、讯鞫为尔所定兮、</p>
<p>7愿诸民之会环尔、尚其返居高位、在于其上兮、</p>
<p>8耶和华行鞫万民、耶和华欤、循我公义、中心诚实、而听我讼兮、</p>
<p>9俾恶者之恶消灭、使善者坚强、盖上帝公义、验人心怀兮、</p>
<p>10卫我之盾、实维上帝、心正之人、蒙其拯救兮、</p>
<p>11上帝为秉公之士师、日怀义怒之上帝兮、</p>
<p>12人不悛改、上帝必砺其刃、已张厥弓而备之、</p>
<p>13具施剿之器、发火以为矢兮、</p>
<p>14斯众怀邪慝、孕毒害、产虚伪、</p>
<p>15掘造坎阱、自陷其中、</p>
<p>16其毒害必归己首、其强暴必临己顶、</p>
<p>17我依耶和华之义、而称谢之、歌颂耶和华、至上者之名兮、</p>

</div>
</body>
</html>
