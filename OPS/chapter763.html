<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十章</title>
</head>
<body>
<div>
<h3>第十章</h3>
<p>1立不义之律、录乖戾之词、</p>
<p>2屈枉贫乏、不予公断、夺我穷民之理、攘夺嫠妇、劫掠孤儿、祸哉其人、</p>
<p>3当受罚之日、灾祸遥临、尔将何为、求拯济于何人、置货财于何处、</p>
<p>4惟伏于被俘者之中、仆于见杀者之下、然其怒未息、其手尚伸焉、○</p>
<p>5亚述为我震怒之梃、其手所持、乃我忿恚之杖、</p>
<p>6我遣之攻亵慢之邦、令其击我所恚之民、虏之掠之、且蹂躏之、若街衢之泥涂、</p>
<p>7惟其意不如是、其心不思此、乃欲肆行败坏、翦灭多邦、</p>
<p>8曰、我之牧伯、非皆为王乎、</p>
<p>9迦勒挪非若迦基米施乎、哈马非若亚珥拔乎、撒玛利亚非若大马色乎、</p>
<p>10我手已及偶像之国、其雕像、越于耶路撒冷与撒玛利亚之偶像、</p>
<p>11我所行于撒玛利亚、与其偶像者、岂不亦行于耶路撒冷、与其偶像乎、○</p>
<p>12主于锡安山、及耶路撒冷、既毕乃事、必讨亚述王心骄之行为、目高之狂傲、</p>
<p>13彼曰、我之所为、乃以己手之力、己心之智、我固聪慧、曾移列国之界、虏其货财、犹如强者倾覆居位之人、</p>
<p>14我得列国之货财、若取诸巢、我略全地、若拾遗卵、无有鼓翼、启口鸣噪者也、○</p>
<p>15夫斧岂对用斧而斫者自伐乎、锯岂对运锯者自矜乎、是犹梃运彼举之者、杖举夫非木者、</p>
<p>16缘此、万军之主耶和华、将使肥者为瘠、其货财之下、如爇火而焚、</p>
<p>17以色列之光为火、其圣者为焰、一日之间、毁其荆棘蒺藜、</p>
<p>18爇其茂林腴田之荣华、身心俱灭、势如病者日渐衰颓、</p>
<p>19其林遗木无几、童稚可记录之、○</p>
<p>20是日也、以色列之遗民、与雅各家免难之人、不复恃击之者、惟诚赖以色列之圣者耶和华、</p>
<p>21维彼遗民、即雅各之遗民、将归于大能之上帝、</p>
<p>22以色列乎、尔民虽如海沙、而旋归者仅遗民耳、毁灭已定、由于公义之洋溢也、</p>
<p>23盖万军之主耶和华、必行毁灭于全地、斯乃所预定焉、○</p>
<p>24万军之主耶和华曰、我居锡安之民欤、虽亚述击尔以梃、加尔以杖、仿乎埃及、尔勿惧之、</p>
<p>25历时无几、我息怒于尔、则迁怒而灭之、</p>
<p>26万军之耶和华、将举鞭击彼、如昔于俄立磐击米甸人、将举梃击之、如昔于海击埃及人、</p>
<p>27是日也、其负离乎尔肩、其轭释于尔项、厥轭见折、肥壮故也、○</p>
<p>28敌至亚叶、过米矶仑、屯辎重于密抹、</p>
<p>29越乎险隘、宿于迦巴、拉玛震惊、扫罗之基比亚人奔逃、</p>
<p>30迦琳女乎、尔其大声而呼、莱煞人乎、尔其侧耳而听、哀哉亚拿突乎、</p>
<p>31玛得米那奔溃、基柄居民逃匿、</p>
<p>32是日驻军于挪伯、挥手向锡安女之山、即耶路撒冷之冈也、○</p>
<p>33万军之主耶和华、必以威烈伐其枝、雄干见斫、高者降卑、</p>
<p>34以铁斩其丛林、利巴嫩为力士所毁、</p>

</div>
</body>
</html>
