<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第五十五章</title>
</head>
<body>
<div>
<h3>第五十五章</h3>
<p>1凡口渴者、其来就水、无金者来购而食之、来沾酒乳、不需金、不索值、</p>
<p>2不足为粮者、胡权金以市之、不能果腹者、胡勤劳以得之、其谨听我、而食嘉肴、且饫肥甘、致心悦怿、</p>
<p>3侧耳就我、谛听我言、则可得生、我与尔立永约、即所许大卫之实惠、</p>
<p>4我立之为列邦之证、俾作民长、而为其帅、</p>
<p>5素所未识之邦、尔将召之、因尔上帝耶和华、以色列圣者之故、素不识尔之民、必趋就尔、盖耶和华已荣尔矣、○</p>
<p>6耶和华可遇之时、尔其寻之、相近之日、尔其吁之、</p>
<p>7作恶之辈、当离其途、不义之人、当易其念、归于耶和华、彼必恤之、归于我上帝、彼必普施赦宥、</p>
<p>8耶和华曰、我之念非尔之念、我之途非尔之途、</p>
<p>9我之途高于尔之途、我之念高于尔之念、如天高于地焉、</p>
<p>10譬诸雨雪、自天而降、不返于上、润泽士壤、使之萌芽结实、以种与播者、以粮与食者、</p>
<p>11我口出言亦若是、不徒返于我、必成我所悦、于我所命、必利达焉、</p>
<p>12尔将欣然而出、安然而蒙引导、山冈扬声、讴歌尔前、田野林木、皆将鼓掌、</p>
<p>13松柏挺生、以代荆棘、冈拈秀发、以代蒺藜、是为耶和华名之征、永为记志、终不灭绝、</p>

</div>
</body>
</html>
