<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三十一章</title>
</head>
<body>
<div>
<h3>第三十一章</h3>
<p>1此事既毕、在彼之以色列众咸出、往犹大诸邑、碎其柱像、斫其木偶、毁其崇邱与坛、在犹大便雅悯以法莲玛拿西诸地、尽除灭之、以色列人乃返故邑、各归其业、</p>
<p>2希西家定祭司与利未人之班次、各循厥职、献燔祭及酬恩祭、又在耶和华之营门、供役称谢颂美、</p>
<p>3亦定王产所出、以为朝夕、及安息日、月朔、节期之燔祭、循耶和华律所载、</p>
<p>4且命耶路撒冷居民、给祭司与利未人所应得者、俾其专心于耶和华之律、</p>
<p>5王谕一出、以色列人输以谷酒油蜜、及田所产初实甚多、更献诸物之什一甚盛、</p>
<p>6居犹大诸邑之以色列人、与犹大人、亦携牛羊、及区别归其上帝耶和华之物、献其什一、积之成堆、</p>
<p>7自三月始积、至七月而毕、</p>
<p>8希西家与牧伯至、见其所积之堆、遂称赞耶和华、及其民以色列、</p>
<p>9希西家以所积之堆、询祭司与利未人、</p>
<p>10撒督家祭司长亚撒利雅对曰、自民始献礼物、入耶和华室、我侪恒得足食、多有盈余、盖耶和华锡嘏其民、所余即此积也、</p>
<p>11希西家命备屋于耶和华室、遂备之、</p>
<p>12忠心携入礼物、及所输之什一、与区别之物、利未人歌楠雅司其事、其弟示每副之、</p>
<p>13耶歇、亚撒细雅、拿哈、亚撒黑、耶利末、约撒拔、以列、伊斯玛基雅、玛哈、比拿雅为督理、隶于歌楠雅、及其弟示每、遵希西家王、及上帝室宰亚撒利雅之命、</p>
<p>14东门之阍者、利未人音拿子可利、掌乐献上帝之礼物、以颁所献耶和华之礼物、与至圣之物、</p>
<p>15其所辖之伊甸、珉雅珉、耶书雅、示玛雅、亚玛利雅、示迦尼雅、在祭司诸邑、各有职任、循其班列、颁于昆弟、自尊逮卑、</p>
<p>16录入谱系、三岁以上之男而外、又颁于日入耶和华室、循其班列供役者、</p>
<p>17又颁于祭司、循其宗族谱系、又颁于利未人、自二十岁以上、循其班次职任、</p>
<p>18又颁于会众之妻室子女、循其谱系、其人任职、自洁为圣、</p>
<p>19亚伦子孙、居邑郊之祭司、在各邑有录名者、以所应得、颁于祭司之诸男、及载于谱系之利未人、</p>
<p>20希西家在犹大全地、如是而行、为其上帝耶和华所视为善、为正为忠者、</p>
<p>21凡其所行、或供上帝室之役、或遵律守诫、求其上帝、皆一心行之、无不亨通、</p>

</div>
</body>
</html>
