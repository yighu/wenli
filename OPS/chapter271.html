<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三十四章</title>
</head>
<body>
<div>
<h3>第三十四章</h3>
<p>1摩西自摩押平原、登尼波山、陟耶利哥相对之毗斯迦岭、耶和华示以基列全地、至于但境、</p>
<p>2及拿弗他利全地、以法莲玛拿西地、犹大全地、至于西海、</p>
<p>3南方与棕树城耶利哥谷之平原、至于琐珥、</p>
<p>4耶和华谕之曰、此地乃我所誓于亚伯拉罕以撒雅各、以赐其后裔者、我使尔目睹、惟不得济、</p>
<p>5于是耶和华之仆摩西卒于摩押、如耶和华所言、</p>
<p>6葬于摩押之谷、在伯毗珥相对之所、越至今日、无有知其墓者、</p>
<p>7摩西卒时、年百有二十、其目未眊、其力未衰、</p>
<p>8以色列人于摩押平原、为之哀哭三旬、盈其日数、</p>
<p>9嫩之子约书亚、因摩西曾按手其首、充以智慧之神、以色列人听从之、遵耶和华所谕摩西之命、</p>
<p>10此后以色列中、未有挺生先知、若摩西者、为耶和华晤对相识、</p>
<p>11遣之在埃及地、行异迹奇事于法老、及其诸臣、与其四境、</p>
<p>12并显大能之手、行可畏之事、以色列众目睹、</p>

</div>
</body>
</html>
