<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三十九章</title>
</head>
<body>
<div>
<h3>第三十九章</h3>
<p>1岩间野羊生羔、尔知其时乎、麀鹿产子、尔悉其期乎、</p>
<p>2岂能计其月数、知其孳生之时乎、</p>
<p>3卷曲生子、劬劳诞育、</p>
<p>4其子渐壮、长于原野、去而不返、</p>
<p>5谁令野驴任意游行、谁为迅驴解其絷维、</p>
<p>6我使旷野为其室家、卤地为其居所、</p>
<p>7彼轻忽邑中之喧哗、不听驱者之叱咤、</p>
<p>8诸山为其牧场、遍觅青草、</p>
<p>9野牛岂役于尔、抑安处尔槽乎、</p>
<p>10尔能在陇亩中、系之以索乎、彼岂从尔耙于谷乎、</p>
<p>11尔岂因其力大、而恃之乎、抑以尔劳委之乎、</p>
<p>12尔岂赖其运谷于家、积禾于场乎、</p>
<p>13鸵鸟昂然展翼、惟其毛羽不慈、</p>
<p>14盖遗其卵于地、暖之于沙、</p>
<p>15不念人足或践之、野兽或躏之、</p>
<p>16忍心待雏、若非己有、虽则徒劳、亦无惧也、</p>
<p>17盖上帝去其慧心、不赋以灵明、</p>
<p>18及其高展、则轻视马与乘者、</p>
<p>19马力尔赐之乎、其项奋扬之鬣、尔被之乎、</p>
<p>20其跃如蝗、尔令之乎、咆哮之威、甚可畏也、</p>
<p>21跑地于谷、自喜有力、出迓兵械、</p>
<p>22遇有可畏、轻视而不惧、不因锋刃而却退、</p>
<p>23其上箭弢、与光明之戈矛、震震有声、</p>
<p>24彼乃猛烈忿怒、气吞土地、一闻角声、则不耐立、</p>
<p>25角响则嘶、远嗅战气、乐闻将帅之雷霆、士卒之鼓噪、</p>
<p>26鹰隼飞翔、振翮南往、岂由尔智乎、</p>
<p>27雕鹗腾空、营巢高岭、岂因尔命乎、</p>
<p>28巢于巉岩、峰巅巩固之处、</p>
<p>29自彼窥食、其目远观、</p>
<p>30其雏吮血、尸之所在、彼亦在焉、</p>

</div>
</body>
</html>
