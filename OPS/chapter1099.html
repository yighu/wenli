<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十四章</title>
</head>
<body>
<div>
<h3>第二十四章</h3>
<p>1越五日、大祭司亚拿尼亚、与长老数人、及辩士帖土罗、下至该撒利亚、讼保罗于方伯、</p>
<p>2召保罗至、帖土罗讼之曰、</p>
<p>3腓力斯大人、我侪由尔获享承平、藉尔先见、此邦之弊、得以转移、我侪随时随地、感谢靡既、</p>
<p>4今不敢烦渎、惟求宽宥、听我片言、</p>
<p>5盖我侪见此人如疠疫、于天下犹太人中滋乱、为拿撒勒党之首、</p>
<p>6 7曾欲辱殿、我侪执之、</p>
<p>8尔审讯之、可知我侪所控之诸端矣、</p>
<p>9犹太人同声曰、诚如是也、○</p>
<p>10方伯颔之、保罗言曰、我知尔听讼此邦有年矣、故乐于自诉、</p>
<p>11我上耶路撒冷崇拜、仅十有二日、尔可询而知也、</p>
<p>12彼未尝见我在殿、或会堂、或邑中、与人辩论耸众、</p>
<p>13今彼讼我之事、不能证于尔前、</p>
<p>14惟此一事、我于尔承之、即彼所谓旁门之道、我依之、奉事我列祖之上帝、悉信合于律法、及先知书所载者、</p>
<p>15且于上帝有望、无论义与不义、皆将复起、亦如彼之所冀也、</p>
<p>16我于此自励、对上帝及世人、常存无亏之良、</p>
<p>17今越多年、我携周济我邦之资、及所献之礼而归、</p>
<p>18彼遇我在殿自洁、无众无哗、惟自亚西亚来之犹太数人、</p>
<p>19若有可罪我者、则彼宜在尔前控之、</p>
<p>20不然、则任斯人自言、见我立公会前、有何不义、</p>
<p>21但为一言、即我立于众中呼曰、我今被鞫于尔前、乃因死者复起之理也、○</p>
<p>22腓力斯详知斯道、遂迟延之曰、俟千夫长吕西亚至、我将判定尔事、</p>
<p>23遂命百夫长守保罗而宽之、其友供之者、概勿禁、○</p>
<p>24越数日、腓力斯与其妻、犹太女土西拉至、召保罗、听其言基督耶稣之道、</p>
<p>25保罗论公义节制、及将来之鞫、腓力斯惧甚曰、今且退、暇时将召尔、</p>
<p>26因冀保罗纳以金、遂屡召之共语焉、</p>
<p>27越二年、波求非斯都、代腓力斯职、腓力斯欲取悦犹太人、仍留保罗在缧绁中、</p>

</div>
</body>
</html>
