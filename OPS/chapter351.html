<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三十一章</title>
</head>
<body>
<div>
<h3>第三十一章</h3>
<p>1非利士人与以色列人战、以色列人遁、在基利波山、见杀而仆、</p>
<p>2非利士人急追扫罗及其子、杀其三子、约拿单、亚比拿达、麦基舒亚、</p>
<p>3扫罗被攻、战势剧烈、射者追及之、窘急特甚、</p>
<p>4谓执兵者曰、尔其拔剑刺我、免未受割者至、刺而侮我、执兵者惧甚、不敢奉命、扫罗遂伏剑而死、</p>
<p>5执兵者见扫罗死、亦伏剑偕死、</p>
<p>6是日扫罗与其三子、及执兵者、暨其仆从俱亡、</p>
<p>7居山谷相对之所、与约但河东之以色列人、见以色列人遁、扫罗及子皆死、遂弃邑而逃、非利士人至而居之、○</p>
<p>8翌日、非利士人来剥尸、见扫罗及三子、仆于基利波山、</p>
<p>9乃斩扫罗首、剥其铠甲、遣使至非利士四境、传于偶像之庙、以及民间、</p>
<p>10置其铠甲于亚斯他录庙、钉其尸于伯珊城垣、</p>
<p>11基列雅比居民、闻非利士人待扫罗之事、</p>
<p>12壮士咸起、竟夕而行、自伯珊城垣、取扫罗及其子之尸、携至雅比焚之、</p>
<p>13取其骸骨、葬于雅比垂丝柳下、禁食七日、</p>

</div>
</body>
</html>
