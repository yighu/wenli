<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十二章</title>
</head>
<body>
<div>
<h3>第十二章</h3>
<p>1以法莲餐风、追随东风、妄诞残暴日增、且与亚述结盟、贡油于埃及、</p>
<p>2耶和华与犹大有争辩、必循雅各所行而惩之、依其所为而报之、</p>
<p>3昔雅各在母胎中、执兄之踵、壮年之时、与上帝角力、</p>
<p>4与使者角力而获胜、哭泣恳求之、上帝遇之于伯特利、在彼与我侪言、</p>
<p>5彼乃万军之上帝耶和华、耶和华乃其志名也、</p>
<p>6尔其归尔上帝、谨守仁义、恒望尔上帝、○</p>
<p>7彼为迦南人、手执欺诳之衡、以勒索为悦、</p>
<p>8以法莲自谓、我诚富有、已得货财、凡我劳而获者、人不得见我有不义、可视为罪、</p>
<p>9我自尔出埃及时、为尔上帝耶和华、必使尔复居于幕、如大会之日然、</p>
<p>10我曾谕诸先知、增加异象、藉先知以设譬、</p>
<p>11基列无罪乎、尽为虚妄、在吉甲献牡牛为祭、其坛将如陇亩之石垒、</p>
<p>12昔雅各遁至亚兰、以色列为得妻而服役、为得妇而牧羊、</p>
<p>13耶和华藉先知导以色列出埃及、亦藉先知保存之、</p>
<p>14以法莲干怒特甚、故其所流人血、留于其身、所加其主之辱、其主必反之、</p>

</div>
</body>
</html>
