<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十三章</title>
</head>
<body>
<div>
<h3>第二十三章</h3>
<p>1王遣人集犹大及耶路撒冷诸长老、</p>
<p>2王与犹大人、耶路撒冷居民、祭司先知、及所有民众、无论长幼、咸上耶和华室、王诵耶和华室中、所得约书之言、俾众听闻、</p>
<p>3王立于柱侧、在耶和华前立约、一心一意顺从耶和华、守其诫命、法度典章、以成约书所载之言、民亦服从此约、</p>
<p>4王命大祭司希勒家、与诸副祭司、及阍人、由耶和华殿、取出为巴力亚舍拉暨天象、所制之器皿、焚于耶路撒冷外、汲沦田间、携其灰至伯特利、</p>
<p>5昔犹大列王所立奉偶像之祭司、使于犹大诸邑之崇邱、暨耶路撒冷四周焚香者、王悉废之、又废焚香于巴力、与日月行星、及诸天象者、</p>
<p>6亦出亚舍拉像于耶和华室、携至耶路撒冷外、焚于汲沦溪滨、捣之成粉、扬于平民之墓、</p>
<p>7毁耶和华室中娈童之舍、即妇女织亚舍拉帷帐之所、</p>
<p>8又从犹大诸邑、携诸祭司而出、污蔑祭司昔所焚香之崇邱、自迦巴至别是巴、并毁城门左、邑宰约书亚门前之崇邱、</p>
<p>9惟崇邱之祭司、不登耶路撒冷耶和华之坛、祇于其昆弟中、食无酵饼而已、</p>
<p>10又污蔑欣嫩子谷之陀斐特、免人使其子女经火、以奉摩洛、</p>
<p>11犹大列王所献于日之马、乃在耶和华室门之侧、宦竖拿单米勒附近廊庑之室、王悉去之、且焚日车、</p>
<p>12犹大列王在亚哈斯楼巅所建之坛、及玛拿西在耶和华室二院中所建之坛、王悉毁而碎之、携其尘土、倾于汲沦溪、</p>
<p>13昔以色列王所罗门、在耶路撒冷东、邪僻山南、为西顿人可憎之神亚斯他录、摩押人可憎之神基抹、亚扪人可憎之神米勒公、所建之崇邱、王悉污蔑之、</p>
<p>14碎其柱像、斫其木偶、以人骨充其所、</p>
<p>15昔尼八子耶罗波安、在伯特利筑坛及崇邱、陷以色列人于罪者、王悉毁之、焚其邱坛、捣之成粉、并焚木偶、</p>
<p>16约西亚回顾、见山中有墓、遣人自墓取骨、而焚于坛、以污蔑之、如上帝仆所传耶和华之言、</p>
<p>17约西亚曰、我所见者、何碑也、邑人告曰、昔有上帝仆自犹大来、言王今所行于伯特利坛之事、此其墓碑也、</p>
<p>18约西亚曰、舍之、勿移其骨、遂舍之、亦舍自撒玛利亚来之先知骨、</p>
<p>19昔以色列列王在撒玛利亚诸邑、建崇邱之室、激耶和华怒、约西亚悉除之、如所行于伯特利然、</p>
<p>20杀崇邱之祭司于坛、焚人骨于其上、乃返耶路撒冷、○</p>
<p>21王命民众曰、当为尔之上帝耶和华、守逾越节、循此约书所载、</p>
<p>22自士师治以色列人、以及以色列列王犹大列王时、未尝守如是之逾越节、</p>
<p>23乃于约西亚王十八年、在耶路撒冷、为耶和华守此逾越节、</p>
<p>24犹大地及耶路撒冷、所有凭鬼者暨巫觋、与家神偶像、并一切可憎之物、约西亚悉除之、循祭司希勒家在耶和华室、所得律书记载之言、</p>
<p>25在约西亚以前、无王如彼尽心尽意尽力、归向耶和华、遵行摩西一切法律、其后亦无如之者、</p>
<p>26然耶和华向犹大之烈怒犹未息、因玛拿西诸事激之也、</p>
<p>27耶和华曰、我将屏犹大人于我前、如屏以色列人然、弃我所简此邑耶路撒冷、及我所言必寄我名之室、</p>
<p>28约西亚其余事迹、凡其所行、俱载于犹大列王纪、</p>
<p>29当其在时、埃及王法老尼哥往伯拉河、攻亚述王、约西亚王出而御之、法老尼哥遇之于米吉多杀之、</p>
<p>30臣仆以车载其尸、自米吉多至耶路撒冷、葬于其墓、国民膏约西亚子约哈斯、立之为王、以继其父、○</p>
<p>31约哈斯即位时、年二十有三、在耶路撒冷为王、仅历三月、其母哈慕他、立拿人耶利米女也、</p>
<p>32约哈斯行耶和华所恶、效其列祖所为、</p>
<p>33法老尼哥系之于哈马地之利比拉、不使为王于耶路撒冷、又征犹大国银一百他连得、金一他连得、</p>
<p>34法老尼哥立约西亚子以利亚敬、继其父为王、易其名曰约雅敬、携约哈斯至埃及、卒于彼、</p>
<p>35约雅敬循法老命、征金银于国民、乃按其人之力、为定数而取之、以予法老尼哥、○</p>
<p>36约雅敬即位时、年二十有五、在耶路撒冷为王、历十一年、其母名西布大、鲁玛人毗大雅女也、</p>
<p>37约雅敬行耶和华所恶、效其列祖所为、</p>

</div>
</body>
</html>
