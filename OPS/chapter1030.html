<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十六章</title>
</head>
<body>
<div>
<h3>第十六章</h3>
<p>1安息日既过、抹大拉之马利亚、与雅各之母马利亚、及撒罗米、市香品、欲往膏耶稣、</p>
<p>2七日之首日、日甫出、适墓、</p>
<p>3相语曰、谁为我转墓门石乎、</p>
<p>4盖石甚巨、望之、见其已转矣、</p>
<p>5入墓、见一少者坐于右、衣白衣、则骇、</p>
<p>6少者语之曰、毋骇、尔寻钉十架之拿撒勒人耶稣、彼已起、不在此矣、可观其葬处、</p>
<p>7往告其徒及彼得、言彼先尔往加利利、在彼将见之、如其所语尔者、</p>
<p>8妇出、自墓而奔、战栗惊骇、亦不告人、惧故也、○</p>
<p>9七日之首日、平旦、耶稣复起、先见于抹大拉之马利亚、即曾由之逐七鬼者、</p>
<p>10其素偕耶稣者、方哀哭时、马利亚往告之、</p>
<p>11众闻其生、为马利亚所见、而不之信、○</p>
<p>12厥后、二徒适乡、行时、耶稣易容而见、</p>
<p>13二徒往告其余、亦不之信、○</p>
<p>14后、十一徒席坐间、耶稣显见、责其不信、与心之顽、以其复起后曾有见之者、而彼不信也、</p>
<p>15耶稣曰、尔曹往普天之下、宣福音于万民、</p>
<p>16信而受洗者得救、不信者拟罪、</p>
<p>17信者将有异迹随之、即奉我名逐鬼、言诸方言、</p>
<p>18操蛇、饮毒、决无所伤、按手病者则愈、○</p>
<p>19主耶稣言竟、见接升天、坐上帝右、</p>
<p>20门徒出、随在宣教、主与之偕行、以相随之异迹证其道焉、阿们、</p>

</div>
</body>
</html>
