<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十一章</title>
</head>
<body>
<div>
<h3>第二十一章</h3>
<p>1撒但起敌以色列人、激大卫核数之、</p>
<p>2大卫谕约押及民长曰、往核以色列人、自别是巴至但、返而告我、使我知其数、</p>
<p>3约押曰、愿耶和华增益其民、百倍于今、我主我王欤、斯众非皆尔仆乎、我主何为命此、何陷以色列人于罪乎、</p>
<p>4然约押为王命所迫、遂往遍行以色列境、返耶路撒冷、</p>
<p>5以民数进于大卫、以色列人执刃者、百有十万、犹大人执刃者、四十七万、</p>
<p>6惟利未人与便雅悯人未核、因约押以王命为可恶也、</p>
<p>7上帝不悦此事、遂击以色列人、</p>
<p>8大卫祷上帝曰、我行此事、大干罪戾、愚昧之甚、求尔宥仆之过、</p>
<p>9耶和华谕大卫之先见迦得曰、</p>
<p>10往告大卫曰、耶和华云、我以三者示尔、可择其一、我行于尔、</p>
<p>11迦得遂诣大卫曰、耶和华云、尔其择所欲者、</p>
<p>12或饥馑三年、或为敌所败、被敌以刃追袭三月、或耶和华以疫为刃、遍行斯土、耶和华之使者灭以色列四境三日、尔其思之、俾我覆遣我者、</p>
<p>13大卫谓迦得曰、我处窘迫之境、耶和华矜恤维大、愿陷于其手、勿陷于人手、</p>
<p>14于是耶和华降疫疠于以色列、陨者七万、</p>
<p>15上帝遣使往灭耶路撒冷、将灭之时、耶和华见之、悔降斯祸、遂谕施剿之使曰、足矣、可止尔手、其时耶和华之使者、立于耶布斯人阿珥楠之禾场、</p>
<p>16大卫举目、见耶和华使者立于空际、拔刃在手、指耶路撒冷、大卫与诸长老、皆衣麻衣、俯伏于地、</p>
<p>17大卫祷上帝曰、命核民数者非我乎、我犯罪行恶、此群羊何为、愿我上帝耶和华手攻我、及我父家、勿攻尔民、使遘斯灾、</p>
<p>18耶和华之使者命迦得告大卫、宜上为耶和华筑坛、在耶布斯人阿珥楠之禾场、</p>
<p>19遂依迦得奉耶和华名、所谕之言而上、</p>
<p>20适阿珥楠打麦、回顾见天使、所偕四子俱避匿、</p>
<p>21大卫至阿珥楠处、阿珥楠见之、乃出禾场、伏地而拜、</p>
<p>22大卫谓之曰、以此禾场予我、我为耶和华筑坛其上、俾疫止于民间、必足其价、以场予我、</p>
<p>23阿珥楠曰、取之可也、愿我主我王依所视为善者而行、牛为燔祭、打谷之具为柴、麦为素祭、我悉予之、</p>
<p>24大卫王曰、不然、我必足其价以购之、不取尔物献于耶和华、不费财之燔祭、我不献之、</p>
<p>25于是大卫权黄金六百舍客勒、予阿珥楠、以购其地、</p>
<p>26大卫为耶和华筑坛于彼、献燔祭与酬恩祭、吁耶和华、耶和华自天允之、降火于燔祭坛、</p>
<p>27耶和华命使者韬刃于鞘、○</p>
<p>28是时大卫见耶和华于耶布斯人阿珥楠之禾场、允其所祈、则献祭于彼、</p>
<p>29时、耶和华之幕、与燔祭坛、即摩西在旷野所造者、皆在基遍崇邱、</p>
<p>30大卫不敢往彼咨诹上帝、因惧耶和华使者之刃也、</p>

</div>
</body>
</html>
