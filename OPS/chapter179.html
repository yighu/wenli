<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第五章</title>
</head>
<body>
<div>
<h3>第五章</h3>
<p>1如人或闻或知其事、能为其证、既闻召为确证、而不以告、于是有罪、必任厥咎、</p>
<p>2如扪野兽六畜昆虫不洁之尸、以致自污、而不自知、则为有罪、</p>
<p>3如扪人之不洁、而不自知、无论所污若何、迨及知之、则为有罪、</p>
<p>4如人造次发誓、行善行恶、而不自知、无论所誓何若、迨及知之、则为有罪、</p>
<p>5以上数罪、若犯其一、则当自认其罪、</p>
<p>6因其所犯之罪、必携牝羊、或羔羊或山羊、以为补过赎罪之祭、献于耶和华、祭司代为赎罪、</p>
<p>7如其资财、不足备羔、则必缘其所犯之罪、携鸤鸠二、或雏鸽二、诣耶和华前、一为赎罪之祭、一为燔祭、</p>
<p>8携至祭司、祭司先献其一、为赎罪之祭、扭去其首、弗剖其体、</p>
<p>9取血少许、洒于坛旁、沥余血于坛基、是为赎罪之祭、</p>
<p>10后复献其一、以为燔祭、循其常例、祭司代为赎罪、乃蒙赦宥、</p>
<p>11如其资财、不足备鸤鸠、或雏鸽、则献细面伊法十分之一、为赎罪之祭、勿置油、勿加乳香、盖为赎罪之祭、</p>
<p>12携至祭司、祭司取其一撮、以为记志、焚之于坛、在耶和华火祭之上、是为赎罪之祭、</p>
<p>13若犯以上数罪之一、祭司代为赎罪、乃蒙赦宥、祭物之余、悉归祭司、若素祭然、○</p>
<p>14耶和华谕摩西曰、</p>
<p>15如人于献耶和华之圣物、偶有差失、致获罪愆、则必献补过之祭于耶和华、即牡绵羊之一、纯全无疵、循圣所权衡、依尔所估之价、几舍客勒、以补其过、</p>
<p>16于圣物之差失、必偿所缺、加五分之一、携至祭司、祭司取羊、代为赎罪、乃蒙赦宥、○</p>
<p>17如人犯罪、干耶和华之命、为所不当为、虽出无意、亦为有过、必任其咎、</p>
<p>18必以牡绵羊之一、纯全无疵、依尔所估之价、携至祭司、祭司缘其无知而犯之过、代为赎罪、乃蒙赦宥、</p>
<p>19此乃补过之祭、缘其人在耶和华前、实有罪戾也、</p>

</div>
</body>
</html>
