<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三十四章</title>
</head>
<body>
<div>
<h3>第三十四章</h3>
<p>1耶和华谕我曰、</p>
<p>2人子欤、当以预言责以色列之牧者曰、主耶和华云、以色列之牧者、自牧其身、其人祸哉、牧者岂不宜牧其群羊乎、</p>
<p>3尔曹食其脂、衣其毛、宰其肥者、而不牧羊、</p>
<p>4弱者不扶之、疾者不医之、受伤者不裹之、被驱者不反之、迷亡者不寻之、乃以强暴严酷制之、</p>
<p>5缘无牧者而散、既散、则为野兽所噬、</p>
<p>6我羊迷于诸山峻岭、散于全地、无人寻觅、</p>
<p>7故尔牧者、其听耶和华言、</p>
<p>8主耶和华曰、我指己生而誓、因无牧者、我羊被掠、为野兽所吞噬、我之牧者、不寻我羊、自牧其身、不牧我羊、</p>
<p>9故尔牧者、其听耶和华言、</p>
<p>10主耶和华曰、我为牧者之敌、必索我羊于其手、使之不得复牧我羊、不得自牧其身、必救我羊脱于其口、不复为其所食、</p>
<p>11主耶和华曰、我必自寻我羊、躬亲觅之、</p>
<p>12譬彼牧者、羊散之时、则寻觅之、我必如是寻觅我羊、救之出于密云幽暗之日、所散之地、</p>
<p>13我必导之出于异邦、集之离乎列国、使归故土、牧之于以色列山冈溪滨、及民所居之地、</p>
<p>14我必牧之于芳草之场、其牢在以色列高地之山、彼必卧于美牢、牧于腴壤、在以色列山冈、</p>
<p>15主耶和华曰、我必自牧我羊、使之攸伏、</p>
<p>16迷亡者我必寻之、被驱者我必反之、伤者裹之、病者扶之、肥者强者、我必灭之、以公义牧之、</p>
<p>17主耶和华曰、我群羊欤、我必折衷于羊与羊、牡绵羊与牡山羊之间、</p>
<p>18尔食于芳草之场、犹为细故、而以足蹂躏其余乎、尔饮于清水、犹为细故、而以足浑浊其余乎、</p>
<p>19我羊食尔足所蹂躏者、饮尔足所浑浊者、○</p>
<p>20主耶和华曰、我必折衷于肥羊瘠羊间、</p>
<p>21因尔以身以肩挤之、以角抵其病者、使散于外、</p>
<p>22故我必救我羊、不复被掠、折衷于羊与羊间、</p>
<p>23我必立一牧者以牧之、即我仆大卫、彼必牧之、为其牧者、</p>
<p>24我耶和华必为其上帝、我仆大卫为君于其中、我耶和华言之矣、</p>
<p>25我将与结平和之约、绝恶兽于斯土、使彼安居于野、寝息于林、</p>
<p>26我必锡嘏于彼、及我山四周、降以时雨、沛以福泽之甘霖、</p>
<p>27田野之树结实、土壤产物、民得安居其地、我既折其轭、救其脱于所服役者之手、彼则知我乃耶和华、</p>
<p>28不复为异邦所虏、野兽所噬、必得安居、无人使之恐怖、</p>
<p>29我必为之备具名园、彼在其地、不复亡于饥馑、不负列邦之毁辱、</p>
<p>30主耶和华曰、彼必知我耶和华、彼之上帝、乃与之偕、以色列家为我之民、</p>
<p>31尔为我羊、我场之羊乃尔世人、我为尔之上帝、主耶和华言之矣、</p>

</div>
</body>
</html>
