<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第五章</title>
</head>
<body>
<div>
<h3>第五章</h3>
<p>1众拥挤之、听上帝道、耶稣立于革尼撒勒湖滨、</p>
<p>2见二舟泊焉、渔人离舟洗网、</p>
<p>3一舟属西门者、耶稣登之、令其离岸少许、坐于舟以训众、</p>
<p>4言竟、语西门曰、移至深处、下网以渔、</p>
<p>5西门曰、夫子、我侪终夜劳苦、竟无所得、然以尔言、我则下网、</p>
<p>6既而围鱼甚多、网几裂、</p>
<p>7招他舟之侣来助、则盈二舟、将沈矣、</p>
<p>8西门彼得见之、伏于耶稣膝前曰、主其去我、我罪人也、</p>
<p>9盖彼与同人、因获鱼之多、皆骇异也、</p>
<p>10西门之侣、西庇太子雅各约翰亦然、耶稣谓西门曰、勿惧、今而后、尔将获人矣、</p>
<p>11众曳舟上岸、舍所有而从耶稣、○</p>
<p>12耶稣在一邑、有通体患癞者见之、伏而求曰、主如允、必能洁我、</p>
<p>13耶稣伸手扪之、曰、吾允矣、尔其洁哉、癞即除、</p>
<p>14耶稣戒之、毋以告人、但往示身于祭司、因尔获洁、依摩西所命者献之、以证于众、</p>
<p>15然其声闻益彰、群众集听、且冀其医疾、</p>
<p>16耶稣退、适野祈祷、○</p>
<p>17一日耶稣训诲、有法利赛人与律师、自加利利诸乡、犹太、耶路撒冷而来、坐于其旁、主之能偕耶稣以施医、</p>
<p>18或以榻舁瘫痪者、欲舁之入、而置其前、</p>
<p>19因人众不得入、乃升屋、由瓦间以榻缒之下、置于众中、当耶稣前、</p>
<p>20耶稣见其信、曰、人乎、尔罪赦矣、</p>
<p>21士子与法利赛人议曰、此僭妄者谁欤、上帝而外、孰能赦罪乎、</p>
<p>22耶稣知其所议、曰、尔心何议耶、</p>
<p>23言尔罪赦矣、与言起而行、孰易、</p>
<p>24但令尔知人子在世、有权以赦罪耳、遂谓瘫痪者曰、我语尔起、取床以归、</p>
<p>25其人即起、于众前取卧具而返、归荣上帝、</p>
<p>26众皆骇异、亦归荣上帝、且惧甚、曰、今日见意外之事矣、○</p>
<p>27厥后耶稣出、见税吏利未者、坐于税关、谓之曰、从我、</p>
<p>28遂舍所有、起而从之、</p>
<p>29利未为之设盛筵于家、有诸税吏及他人同席、</p>
<p>30法利赛人与其士子咎门徒曰、尔曹胡为与税吏罪人饮食乎、</p>
<p>31耶稣谓之曰、健者不需医、惟病者需之、</p>
<p>32我来、非召义人、乃召罪人改悔耳、</p>
<p>33众谓之曰、约翰之徒屡禁食祈祷、法利赛人之徒亦然、惟尔徒式食式饮焉、</p>
<p>34耶稣曰、新娶者在、安能使贺者禁食乎、</p>
<p>35惟日将至、新娶者见接而去、乃禁食耳、</p>
<p>36遂设喻曰、未有裂新衣以补旧衣者、若然、则新衣既裂、且新与旧亦不合也、</p>
<p>37未有以新酒注旧革囊者、若然、则新酒裂囊、酒漏而囊亦败、</p>
<p>38惟新酒必注于新囊焉、</p>
<p>39未有饮陈酒而新是嗜者、盖曰、陈者旨耳、</p>

</div>
</body>
</html>
