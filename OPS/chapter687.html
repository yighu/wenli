<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第百三十五篇</title>
</head>
<body>
<div>
<h3>第百三十五篇</h3>
<p>1尔其颂美耶和华、颂美耶和华名、耶和华之仆欤、其颂美之、</p>
<p>2侍立耶和华室、在我上帝室院者、颂美之兮、</p>
<p>3其颂美耶和华、耶和华乃善、歌颂其名、斯为美兮、</p>
<p>4耶和华为己简雅各、选以色列为己业兮、</p>
<p>5我知耶和华为大、我主超乎诸神兮、</p>
<p>6在于上天下地、沧海深渊、耶和华所悦者、咸为之兮、</p>
<p>7使雾起于地极、造电随雨、出风于其库兮、</p>
<p>8戮埃及之首生、或人或畜兮、</p>
<p>9行神迹奇事于埃及、加于法老、及厥臣仆兮、</p>
<p>10击多国、戮强王、</p>
<p>11亚摩利王西宏、巴珊王噩、及迦南诸国兮、</p>
<p>12以其地为业、赐其民以色列兮、</p>
<p>13耶和华欤、尔名悠久、耶和华欤、尔志历世弗替兮、</p>
<p>14耶和华必为其民伸冤、为其仆回意兮、○</p>
<p>15异邦偶像、乃银乃金、人手所造、</p>
<p>16有口不言、有目不见、</p>
<p>17有耳不闻、有口无气、</p>
<p>18造之者、赖之者、必似之兮、</p>
<p>19以色列家欤、称颂耶和华、亚伦家欤、称颂耶和华、</p>
<p>20利未家欤、称颂耶和华、寅畏耶和华者欤、称颂耶和华、</p>
<p>21居耶路撒冷之耶和华、当由郇称颂之、尔其颂美耶和华兮、</p>

</div>
</body>
</html>
