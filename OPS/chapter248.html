<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十一章</title>
</head>
<body>
<div>
<h3>第十一章</h3>
<p>1故当爱尔上帝耶和华、恒守其谕、及其典章、律例诫命、</p>
<p>2尔之子女、我不与之言、因其未知未见尔上帝耶和华之督责、及其大威、能手奋臂、</p>
<p>3异迹奇事、所行于埃及法老王、与其全国、</p>
<p>4及于埃及军旅车马追尔时、使红海之水覆没之、翦灭之、以迄今日、</p>
<p>5尔由旷野至此、所行于尔、</p>
<p>6及于流便裔、以利押子大坍、亚比兰、使地启口吞之、与其眷属、帷幕人物、绝于以色列族中、</p>
<p>7耶和华所为之大事、惟尔目击、</p>
<p>8故我今日所谕尔之诫命、尔当恪守、致强厥志、以入所往而得之地、</p>
<p>9延年于耶和华誓赐尔祖、及其后裔之土、即流乳与蜜之地、</p>
<p>10尔所出之埃及地、既播其种、以足导水灌之、如灌蔬圃、</p>
<p>11惟尔所往而得之地不然、乃有陵谷、自受天雨、</p>
<p>12乃尔上帝耶和华眷顾之地、自年始迄岁终、垂顾不已、○</p>
<p>13我今所谕之诫命、尔若听从、爱尔上帝耶和华、一心一意而奉事之、</p>
<p>14则必降雨于地、春秋以时、使尔获谷、及酒与油、食之而饱、</p>
<p>15野有草莱、以养牲畜、</p>
<p>16尔其慎之、勿受惑而转移、崇事他神、</p>
<p>17致耶和华震怒击尔、使天闭塞不雨、物产不生、尔则于耶和华所赐之美地、必速灭亡、</p>
<p>18故尔必以我言、藏于衷、存于心、系于手以为号、戴于额以为饰、</p>
<p>19诲尔子女、坐于室、行于路、或寝或兴、恒论乎此、</p>
<p>20书于尔室门柱、及尔邑门、</p>
<p>21俾尔与子、增加时日、于耶和华誓赐尔祖之地、如天覆地之久、</p>
<p>22若守我所谕尔之诫命、于尔上帝耶和华爱之附之、而行其道、</p>
<p>23则耶和华必于尔前、逐此较尔强大之族、使尔据有其土、</p>
<p>24尔足所履之地、必为尔有、自旷野至利巴嫩、自伯拉大河至西海、悉为尔境、</p>
<p>25必无人能御尔、于尔所履之地、尔上帝耶和华、必使其民悚惧恐惶、以践其言、○</p>
<p>26今日我以祝与诅置于尔前、</p>
<p>27尔若听尔上帝耶和华之诫命、即我所谕尔者、则必受祝、</p>
<p>28若弗听之、转离我今所谕尔之道、而从素所未识之神、则必受诅、</p>
<p>29既至尔上帝耶和华导入为业之地、当以祝词宣于基利心山、以诅词宣于以巴路山、</p>
<p>30此二山、非在约但西、日入之处、居亚拉巴之迦南人境内、与吉甲相对、近摩利之橡林乎、</p>
<p>31尔将渡约但、入据尔上帝耶和华所赐之地、而居于彼、</p>
<p>32我今陈于尔前之典章律例、当谨守遵行焉、</p>

</div>
</body>
</html>
