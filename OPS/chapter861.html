<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第四十二章</title>
</head>
<body>
<div>
<h3>第四十二章</h3>
<p>1斯时诸军长、与加利亚子约哈难、何沙雅子耶撒尼亚、以及庶民、自尊逮卑悉前、</p>
<p>2谓先知耶利米曰、容我遗民所求、陈于尔前、请尔为我祷尔上帝耶和华、我侪素众、今所遗者甚寡、如尔目睹、</p>
<p>3愿尔上帝耶和华、示我当行之途、当为之事、</p>
<p>4先知耶利米曰、我闻尔言矣、必循所言、为尔祷尔上帝耶和华、凡耶和华所应尔者、我必告尔、一无所隐、</p>
<p>5众谓耶利米曰、尔上帝耶和华遣尔谕我之言、我侪若不尽从、愿耶和华于尔我前、为诚实忠信之证、</p>
<p>6今我请尔诣我上帝耶和华、彼之所言、或祸或福、我必从之、我从我上帝耶和华之言、则必获益、○</p>
<p>7越十日、耶和华谕耶利米、</p>
<p>8遂召加利亚子约哈难、与所偕之军长、以及庶民、自尊逮卑、</p>
<p>9谓之曰、尔曹遣我、为尔祷于以色列之上帝耶和华、彼云、</p>
<p>10如尔仍居斯土、我必建尔而不毁之、植尔而不拔之、昔我降灾于尔、今回厥意焉、</p>
<p>11耶和华曰、尔惧巴比伦王、今勿惧焉、盖我与尔偕、以拯尔脱于其手、勿惧之、</p>
<p>12我矜恤尔、使彼亦矜恤尔、俾尔归于故土、</p>
<p>13如尔曰、我不居斯土、而不从尔上帝耶和华之言、</p>
<p>14曰、不然、我必入埃及地、在彼不睹战事、不闻角声、不乏食而饥饿、爰处爰居、</p>
<p>15犹大之遗民欤、今听耶和华言、万军之耶和华、以色列之上帝曰、如尔定厥趋向、入埃及而居之、</p>
<p>16则尔所惧之锋刃、必追及尔于埃及地、所畏之饥馑、亦必迫从尔于埃及、尔必死于彼、</p>
<p>17凡定趋向、往埃及而居者、必亡于锋刃、饥馑疫疠、不遗一人、脱于我所降之灾、</p>
<p>18万军之耶和华、以色列之上帝曰、昔我倾怒泄忿于耶路撒冷居民、尔入埃及时、我亦必如是倾怒于尔、致尔成为可憎可骇、可诅可辱、不得复睹斯土、</p>
<p>19犹大之遗民欤、耶和华论尔、既言毋入埃及、我今日警戒尔矣、尔当知之、</p>
<p>20尔行诈以自害、因尔遣我诣尔上帝耶和华曰、为我祷我上帝耶和华、凡我上帝耶和华所言者、悉以告我、我必行之、</p>
<p>21我今日已悉告尔、而尔上帝耶和华、遣我诣尔所谕之言、尔乃一无所从、</p>
<p>22今尔当知、尔必亡于锋刃、饥馑疫疠、在尔所欲往居之处、</p>

</div>
</body>
</html>
