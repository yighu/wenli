<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第四十五章</title>
</head>
<body>
<div>
<h3>第四十五章</h3>
<p>1约瑟当侍者前、情不能制、遂呼曰、屏众、约瑟使昆弟相识时、左右无人、</p>
<p>2遂大声号哭、埃及人与法老家悉闻之、</p>
<p>3约瑟谓昆弟曰、我乃约瑟、吾父尚在乎、昆弟惶惧于其前、无辞以对、</p>
<p>4约瑟曰、请前、则皆前、曰、吾乃尔弟约瑟、尔鬻于埃及者、</p>
<p>5勿以鬻我来此、自忧自恨、盖上帝遣我先尔而至、以全尔生、</p>
<p>6境内已饥二年、犹有五载、无稼无穑、</p>
<p>7上帝遣我先尔而至、存尔后裔于世、大施拯救、以全尔生、</p>
<p>8我之至此、非尔所使、乃上帝也、使我为法老父、兼司宗室、治理埃及通国、</p>
<p>9尔速诣吾父、告曰、汝子约瑟言上帝立我为埃及宰、请来此、毋稽留、</p>
<p>10尔与子孙牛羊、及凡所有、居于歌珊、密迩乎我、</p>
<p>11饥馑尚有五年、我于彼供养尔、庶免尔与眷聚、及所有者匮乏、</p>
<p>12我亲与尔言、尔曹与弟便雅悯、皆目睹之、</p>
<p>13我在埃及所得之荣暨尔所见、返告吾父、速迎之来、</p>
<p>14遂抱弟便雅悯颈而哭、便雅悯亦抱其颈而哭、</p>
<p>15约瑟与诸昆弟接吻而哭、厥后、昆弟始与之言、○</p>
<p>16其事闻于法老宫、曰、约瑟之兄弟至、法老与其臣咸悦、</p>
<p>17法老命约瑟曰、嘱尔兄弟负物于畜、而往迦南、</p>
<p>18迎父与眷聚就我、我必以埃及嘉物予尔、俾尔食其肥甘、</p>
<p>19今我命尔、必如是行、以埃及车、载厥妻孥、迎父而至、</p>
<p>20毋惜尔之器用、盖埃及嘉物、皆为尔有也、○</p>
<p>21以色列诸子、依此而行、约瑟循法老命、给之车乘、馈之糇粮、</p>
<p>22各赠衣一袭、赠便雅悯金三百、衣五袭、</p>
<p>23其馈父也、牡驴十、负埃及之嘉物、牝驴十、负粮与食品为父途中之需、</p>
<p>24遣兄弟归、曰、途间慎毋相争、</p>
<p>25遂离埃及往迦南、诣父雅各、</p>
<p>26告之曰、约瑟尚在、为埃及通国之宰、雅各心灰、不信其言、</p>
<p>27诸子告以约瑟语、雅各见约瑟遣车载己、其神复苏、</p>
<p>28曰、足矣、吾子约瑟尚在、我未死、必往见之、</p>

</div>
</body>
</html>
