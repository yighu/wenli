<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第四十二篇</title>
</head>
<body>
<div>
<h3>第四十二篇</h3>
<p>可拉裔之训词使伶长歌之○</p>
<p>1我上帝欤、我心慕尔、如麀之慕溪水兮、</p>
<p>2我心渴想上帝、即维生之上帝、何时诣上帝前、而觐之兮、</p>
<p>3我昼夜饮泣、人恒诘我曰、尔上帝安在兮、</p>
<p>4我昔与众偕行、以欢颂之声、引诣上帝室、而守节期、今追忆之、我心伤悲兮、</p>
<p>5我心何为而抑郁、中怀何为而烦扰、企望上帝、彼和颜而施救、我仍颂之兮、○</p>
<p>6我上帝欤、我心抑郁于中、故由约但地、黑门岭、米萨山、记忆尔兮、</p>
<p>7尔之瀑布发声、渊渊相应、尔之波涛、淹没我身兮、</p>
<p>8惟耶和华昼施慈惠、夜则其歌在于我口、而祷赐我生命之上帝兮、</p>
<p>9我向上帝我磐石曰、尔何为忘我、我何为因敌之虐、而哀痛兮、</p>
<p>10我敌谤渎、如碎我骨、恒谓我曰、尔上帝安在兮、</p>
<p>11我心何为而抑郁、中怀何为而烦扰、企望上帝、彼和颜而施救、为我上帝、我仍颂之兮、</p>

</div>
</body>
</html>
