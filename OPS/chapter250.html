<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十三章</title>
</head>
<body>
<div>
<h3>第十三章</h3>
<p>1如尔中有先知、或作梦者起、施行异迹奇事、</p>
<p>2所言有验、遂语尔曰、宜从他神而事之、乃尔素所未识者、</p>
<p>3毋听其言、盖尔上帝耶和华试尔、欲知尔果一心一意、爱尔上帝耶和华否、</p>
<p>4当顺从尔上帝耶和华、而寅畏之、守其诫、听其命、事之附之、</p>
<p>5尔上帝耶和华导尔出埃及、脱于奴隶之室、惟彼先知、与作梦者、以言逆之、诱尔违尔上帝耶和华所命行之道、则必杀之、以除尔中之恶、○</p>
<p>6如尔同母兄弟、或尔子女、或怀中之妻、或如命之友、私诱尔曰、我其往事他神、尔与尔祖所未识者、</p>
<p>7即尔四周诸族之神、或近或远、自地极至天涯、</p>
<p>8尔毋从之、毋听之、毋惜之、毋恤之、毋匿之、必杀勿赦、</p>
<p>9尔先加手击之、众后击之、</p>
<p>10尔上帝耶和华导尔出埃及、脱于奴隶之室、彼欲诱尔离之、故当以石击之致死、</p>
<p>11以色列众闻之必惧、不复行此恶于尔中、○</p>
<p>12尔上帝耶和华赐尔诸邑、俾尔居之、</p>
<p>13若闻一邑之中、有匪类出、诱居民曰、我其往事他神、乃尔所未识者、</p>
<p>14则当究问详察、如得其情、果于尔中有此可恶之事、</p>
<p>15必以刃击其邑民、与其牲畜、及凡所有、而殄灭之、</p>
<p>16聚其货财于衢、为尔上帝耶和华焚之、并焚其邑、俾为邱墟、毋得再建、</p>
<p>17应灭之物、毋少存于尔手、使耶和华息其烈怒、矜尔恤尔、俾尔昌炽、践其所誓尔祖之言、</p>
<p>18缘尔听尔上帝耶和华之言、守我今日所谕之诫、行其所视为正者也、</p>

</div>
</body>
</html>
