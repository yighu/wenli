<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三十八章</title>
</head>
<body>
<div>
<h3>第三十八章</h3>
<p>1耶和华自旋风中、谕约伯曰、</p>
<p>2孰以无知之词、晦我意旨乎、</p>
<p>3束尔腰、如丈夫、我问尔、其答我、</p>
<p>4我肇基大地时、尔安在、尔有智、则言之、</p>
<p>5谁定其度、谁引绳于其上、尔必知之、</p>
<p>6何处置地基、何人立隅石、</p>
<p>7当时晨星同歌咏、神子咸欢呼、</p>
<p>8海水汹涌、若出于胎、谁设门以闭之、</p>
<p>9我以云为其衣、以幽暗为襁褓、</p>
<p>10为定界限、而设门楗、</p>
<p>11曰、尔至此则可、毋得逾越、尔之狂澜、至此而止、</p>
<p>12尔自诞生以来、岂曾命定晨光、使黎明知其所乎、</p>
<p>13俾光烛照四极、驱逐恶人、</p>
<p>14地面更新、如印印泥、万物出现、若衣文绣、</p>
<p>15作恶者流、不得其光、强臂乃折、</p>
<p>16尔曾入于海泉乎、尔曾行于深渊乎、</p>
<p>17阴府之户、曾显于尔乎、阴翳之门、尔曾见之乎、</p>
<p>18大地之广、尔洞悉乎、知则言之、</p>
<p>19光之居所、何由而至、暗之处所安在、</p>
<p>20尔能导之至其境乎、尔能识其屋宇之路乎、</p>
<p>21尔既生于其时、而年又高、必知之矣、</p>
<p>22尔曾入雪库、见雹仓乎、</p>
<p>23乃我存贮、以备降灾、以待战争之日、</p>
<p>24辉光何由四射、东风何由布地、</p>
<p>25谁为雨水开渠、谁为雷电备路、</p>
<p>26使雨降于无人之处、雨于空旷之野、</p>
<p>27霑足荒田、滋殖草莱、</p>
<p>28雨岂有父、露珠谁生、</p>
<p>29冰出何胎、天霜谁育、</p>
<p>30水结如石、渊面凝冱、</p>
<p>31尔能系昴之结、解参之带乎、</p>
<p>32尔能循时引十二宫、导北斗及其从星乎、</p>
<p>33尔知天之常经、能立其主权于地乎、</p>
<p>34尔能呼云、使霖雨沛于尔身乎、</p>
<p>35尔能遣电、俾应之曰、我在此乎、</p>
<p>36谁置明哲于密云、谁畀聪慧于流星、</p>
<p>37谁能以智核云之数、谁能倾天之瓴、</p>
<p>38使土成泥、使块胶结、</p>
<p>39 40牝狮稚狮、伏于窟穴、藏于丛林、尔能为之觅食、以充其饥乎、</p>
<p>41鸦雏乏食、飞翔还往、向上帝哀鸣、孰予之食乎、</p>

</div>
</body>
</html>
