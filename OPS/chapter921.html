<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第四十五章</title>
</head>
<body>
<div>
<h3>第四十五章</h3>
<p>1尔曹掣签分地为业、当献一区于耶和华、以为圣地、长二万五千肘、广一万肘、其界四周、俱为圣地、</p>
<p>2其中复别一区、以为圣所、长五百肘、广五百肘、其式维方、其外四周五十肘、以为隙地、</p>
<p>3于斯圣地、复量一区、长二万五千肘、广一万肘、其中必有圣所、乃为至圣、</p>
<p>4此乃斯土之圣地、必归于供役圣所、近前奉事耶和华之祭司、以为第宅及圣所之圣地、</p>
<p>5其一区、长二万五千肘、广一万肘、必归于殿中供役之利未人为业、建邑以居、</p>
<p>6所献圣地之旁、当定一区、广五千肘、长二万五千肘、以建邑、归于以色列全家、</p>
<p>7于所献之圣地、及建邑之地、左右相向之处、必归于君、西至国之西界、东至国之东界、长与圣地东西之界同、</p>
<p>8以色列中为君者、可得斯地为畿、免其复虐我民、余地则予以色列家、循其支派、○</p>
<p>9主耶和华曰、以色列君乎、斯已足矣、强暴苛虐、尔其去之、秉公行义、勿复占据民业、主耶和华言之矣、</p>
<p>10当有公权、公伊法、公罢特、</p>
<p>11伊法罢特、其量必均、伊法罢特、皆容贺梅尔十分之一、俱以贺梅尔为准、</p>
<p>12二十季拉为一舍客勒、五为五、十为十、五十舍客勒为一弥那、</p>
<p>13所当献之礼物如左、小麦一贺梅尔中、当献伊法六分之一、麰麦一贺梅尔中、亦献伊法六分之一、</p>
<p>14油之定数、一歌珥即一贺梅尔中、当献罢特十分之一、盖一贺梅尔为十罢特、</p>
<p>15在以色列润泽之草场、二百羔中、献一以为素祭燔祭、及酬恩祭、为民赎罪、主耶和华言之矣、</p>
<p>16斯土众民、各当以此礼物、奉于以色列君、</p>
<p>17其君之职、乃于节期月朔安息日、及以色列家诸节期、献燔祭素祭及灌祭、必备赎罪祭、素祭、燔祭、酬恩祭、为以色列家赎罪、○</p>
<p>18主耶和华曰、正月朔、必取无疵之牡犊一、以洁圣所、</p>
<p>19祭司取赎罪祭牲之血、衅室之门橛、坛边之四隅、及内院之门橛、</p>
<p>20七月朔、当为误犯罪、及无知而犯者、亦行此礼、以洁斯室、</p>
<p>21正月十四日、当守逾越节、七日为节期、食无酵饼、</p>
<p>22是日君必为己及斯土之民、备牡犊一、为赎罪祭、</p>
<p>23历节期之七日、为耶和华备无疵之牡犊七、牡绵羊七、以为燔祭、亦必日备牡山羊一、为赎罪祭、</p>
<p>24亦为各牡犊、各牡绵羊、备面一伊法、每面一伊法、加油一欣、以为素祭、</p>
<p>25七月望、守节期历七日、亦当如是而行、俱循赎罪祭、燔祭、素祭、及油之数、</p>

</div>
</body>
</html>
