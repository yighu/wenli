<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第四十四篇</title>
</head>
<body>
<div>
<h3>第四十四篇</h3>
<p>可拉裔之训词使伶长歌之○</p>
<p>1上帝欤、尔在古昔所行之事、我耳闻之、列祖曾述之兮、</p>
<p>2以尔手逐列邦、栽培我祖、苦待异族、使我列祖繁衍兮、</p>
<p>3其得斯土、非恃己刃、其得拯救、非赖己臂、乃赖尔之右手与臂、乃尔容光、以尔悦之兮、</p>
<p>4我上帝欤、尔为我王、其命雅各获胜兮、</p>
<p>5敌我者、我藉尔手倾覆之、起而攻我者、我藉尔名践踏之、</p>
<p>6我弓非所恃、我刃不我救兮、</p>
<p>7惟尔拯我于敌、使憾我者惭怍兮、</p>
<p>8我于上帝终日而夸、必颂其名、永久不已兮、○</p>
<p>9今尔弃我、使我贻羞、不与我军偕出兮、</p>
<p>10使我背敌而返、憾我者逞其劫夺兮、</p>
<p>11使我如备食之羊、散于列邦兮、</p>
<p>12鬻尔民无所得、其值不增尔财兮、</p>
<p>13使我为辱于邻国、四周之人讥刺姗笑兮、</p>
<p>14为异邦之话柄、众民摇首兮、</p>
<p>15终日凌辱在我前、羞惭蔽我面、</p>
<p>16乃因侮慢与诟詈者之声、仇敌及报复者之势兮、</p>
<p>17凡此已临我身、而我未尝忘尔、亦未爽尔约兮、</p>
<p>18我心未退、步履未离尔途兮、</p>
<p>19尔于野犬之处、压我维甚、蔽以阴翳兮、</p>
<p>20我侪若忘上帝之名、或向他神举手、</p>
<p>21上帝知人心之隐微、岂不鉴察乎、</p>
<p>22我以尔故、终日见杀、视如将宰之羊兮、</p>
<p>23主欤其寤、何为寝睡、尚其兴起、勿我永弃兮、</p>
<p>24尔奚掩面、忘我所受之苦与虐兮、</p>
<p>25我魂伏于尘、我身贴于地兮、</p>
<p>26尚其起而助我、以尔慈惠赎我兮、</p>

</div>
</body>
</html>
