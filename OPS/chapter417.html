<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十章</title>
</head>
<body>
<div>
<h3>第二十章</h3>
<p>1维时、希西家遘疾濒死、亚摩斯子先知以赛亚来见之、曰、耶和华云、尔当处置家事、盖尔必死、不得生存、</p>
<p>2希西家面壁、祷耶和华曰、</p>
<p>3耶和华欤、求尔垂念、我在尔前、行为诚实、心志专一、行尔所悦、遂哭甚哀、</p>
<p>4以赛亚尚未出中院、耶和华谕之曰、</p>
<p>5返告我民之君希西家曰、尔祖大卫之上帝耶和华云、我已闻尔祷、见尔泪、必疗尔疾、越至三日、尔必登耶和华室、</p>
<p>6我必增尔寿十五年、且救尔与此城、脱于亚述王手、亦为己及我仆大卫故、扞卫此城、</p>
<p>7以赛亚曰、取一无花果饼至、遂取之、置于疮处、王即愈、</p>
<p>8希西家谓以赛亚曰、耶和华愈我、越至三日、我登耶和华室、有何征乎、</p>
<p>9以赛亚曰、耶和华必成所言、有其征焉、尔欲日影进十度乎、抑退十度乎、</p>
<p>10希西家曰、影进十度易、请使其退十度、</p>
<p>11先知以赛亚吁耶和华、遂使亚哈斯日晷已进之影退十度、○</p>
<p>12时、巴比伦王、巴拉但子比罗达巴拉但、闻希西家遘疾、致书馈礼、</p>
<p>13希西家听使者之言、以其府库之宝物、金银香品宝膏、与武库之器械、及所藏之宝物、悉示之、凡宫闱暨全国所有、无不示之、</p>
<p>14先知以赛亚诣希西家曰、斯人何言、奚自而来、希西家曰、来自远方、即巴比伦也、</p>
<p>15曰、彼于尔室、所见何物、希西家曰、凡我室中所有、彼悉观之、我之宝藏、无不示之、</p>
<p>16以赛亚曰、其听耶和华言、</p>
<p>17其日将至、尔室中所有者、与尔列祖至今所积者、必迁至巴比伦、不遗一物、耶和华言之矣、</p>
<p>18尔所生诸子中、必有被虏、在巴比伦王宫为宦竖、</p>
<p>19希西家谓以赛亚曰、尔所传耶和华之言善矣、又曰、若我尚存之日、得其绥安稳固、岂非善乎、</p>
<p>20希西家其余事迹、与其勇力、以及凿池掘沟、引水入邑、俱载于犹大列王纪、</p>
<p>21希西家与列祖偕眠、子玛拿西嗣位、</p>

</div>
</body>
</html>
