<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第四章</title>
</head>
<body>
<div>
<h3>第四章</h3>
<p>1耶和华曰、以色列欤、尔若返而归我、若于我前屏尔可憎之物、则不被迁移、</p>
<p>2必以诚实公平仁义、指维生之耶和华而誓、列邦亦将以之自祝、以之为荣、○</p>
<p>3耶和华谕犹大及耶路撒冷人曰、垦尔荒壤、勿播种于荆棘中、</p>
<p>4犹大人及耶路撒冷居民欤、宜对耶和华自洁、祛除尔心之污、免我因尔所行之恶、发怒如火炎炎、无能扑灭、</p>
<p>5宜宣于犹大、传于耶路撒冷曰、当于境内吹角、大声呼曰、集众而入巩固之邑、</p>
<p>6向锡安树斾、逃难勿延、盖我降祸、自北而来、大施翦灭、</p>
<p>7有狮出其丛林、残贼列国者、已启行出其所、将使尔地荒芜、尔邑邱墟、无人居处、</p>
<p>8缘此、尔其束麻、哀哭号啕、盖耶和华之烈怒未转离我、</p>
<p>9耶和华曰、是日君王牧伯、厥心沮丧、祭司惊奇、先知骇异、</p>
<p>10我曰、噫、主耶和华欤、尔欺斯民、及耶路撒冷甚矣、谓之曰、尔曹必获安康、而刃乃害其命、</p>
<p>11是时必告斯民、与耶路撒冷曰、炎熇之风、来自旷野之荒邱、向我民女而吹、非为簸之、非为洁之、</p>
<p>12又有更大之风、为我而至、今我将行鞫于彼也、</p>
<p>13敌将如云而上、车若飓风、马疾于鹰、祸哉我侪、吾其败矣、</p>
<p>14耶路撒冷欤、尔其洗心去恶、庶可获救、尔怀恶念、伊于胡底、</p>
<p>15有声自但而传信、自以法莲山而报灾、</p>
<p>16当传示列邦、宣告耶路撒冷曰、围攻者来自远方、大声呼于犹大诸邑、</p>
<p>17彼围攻耶路撒冷、若人之守田、以其逆我也、耶和华言之矣、</p>
<p>18尔之行径作为、使遭斯事、此乃尔之恶报、其苦特甚、害及尔心、○</p>
<p>19我魂欤、我闻角声、战鬬之警、我心痛哉、我心痛哉、中怀不安、不能缄默、</p>
<p>20毁灭复加毁灭、呼报不绝、全国荒芜、我之帐幕坏于倏然、帷幄毁于俄顷、</p>
<p>21我瞻旌斾、我闻角声、何时而止、</p>
<p>22我民蒙昧、而不我识、愚蠢之子、罔有聪慧、行恶有智、行善无智、○</p>
<p>23我观大地则虚旷混沌、我观诸天则无光、</p>
<p>24观山岳则震动、观冈陵则摇撼、</p>
<p>25复观四境无人、空中飞鸟悉去、</p>
<p>26我又观之、见沃田成为荒野、诸邑毁于耶和华烈怒之前、</p>
<p>27盖耶和华云、全地将成荒芜、然我不尽灭之、</p>
<p>28因是大地哀号、诸天幽暗、盖我言之定之、不回厥志、亦不转而置之、</p>
<p>29骑兵射者喧哗、诸邑因之而遁、入丛林、攀岩石、诸邑被弃、无一居人、</p>
<p>30尔荒芜时、将何为乎、虽衣绛衣、饰金饰、以墨画目、如此修饰、俱属徒劳、恋爱尔者蔑视尔、索尔生命、</p>
<p>31盖我闻有声、若临产之妇、若初产者之痛苦、是乃锡安女之声、喘息张手曰、祸哉我也、我魂亡于残杀者之前矣、</p>

</div>
</body>
</html>
