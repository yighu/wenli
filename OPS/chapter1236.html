<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十一章</title>
</head>
<body>
<div>
<h3>第十一章</h3>
<p>1有予我以苇似杖、曰、起、量上帝殿与坛、及其中崇拜者、</p>
<p>2殿外之院、舍之勿量、盖已予列邦、彼将践踏圣邑、四十有二月、</p>
<p>3我将使我二证者、衣麻豫言、凡一千二百六十日、</p>
<p>4此乃二橄榄树、与二灯台、立于全地之主前者也、</p>
<p>5若有欲害之者、则有火出其口而吞其敌、凡欲害之者、必如是见杀也、</p>
<p>6彼有权闭天、使于其豫言之日不雨、亦有权治诸水、变之为血、且随其所欲、以各灾击地、</p>
<p>7其证既毕、自渊而上之兽、将与之战、胜而杀之、</p>
<p>8尸仆大邑之衢、斯邑譬之所多玛与埃及、即其主钉十架之处也、</p>
<p>9且自诸民诸族诸方诸邦、观其尸者、三日有半、不许葬之于墓、</p>
<p>10宅地之人、为之欣喜欢忭、互相馈赠、盖此二先知、曾苦宅地之人也、</p>
<p>11越三日有半、生气出自上帝者入之、遂起立、观者大惧、</p>
<p>12证者闻大声自天语之曰、升于此、彼遂乘云升天、其敌亦观之、</p>
<p>13是时也、地大震、邑圮十分之一、死者七千人、余皆恐惧、归荣于在天之上帝、○</p>
<p>14二祸既往、三祸速至、</p>
<p>15第七使者吹之、遂于天有大声云、世之国已为我主及其基督所有、彼将秉权、以至世世、</p>
<p>16在上帝前、居厥座之二十四长老、面伏而拜、</p>
<p>17曰、主上帝全能者乎、今在昔在者、我侪谢尔、因尔既握大权而王也、</p>
<p>18列邦逞怒、尔之怒遂临、鞫乎死者、且赏赉尔仆、诸先知诸圣徒、及畏尔名者、或卑或尊、又败坏乎败坏于地者、其时已届矣、○</p>
<p>19上帝之殿、在于天者启矣、其约之匮见于殿中、即有电与声与雷、及地震大雹、</p>

</div>
</body>
</html>
