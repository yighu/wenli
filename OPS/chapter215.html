<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十四章</title>
</head>
<body>
<div>
<h3>第十四章</h3>
<p>1会众大声号呼、是夜咸哭、</p>
<p>2以色列族怨摩西亚伦、佥曰、愿我亡于埃及、或殒于斯野为幸、</p>
<p>3耶和华何为导我至此、使我仆于刃、妻孥被虏、我归埃及、不犹美乎、</p>
<p>4遂相议曰、莫若立帅、以归埃及、</p>
<p>5摩西亚伦俯伏于以色列会众前、</p>
<p>6窥其地者、间有嫩之子约书亚、耶孚尼子迦勒、自裂其衣、</p>
<p>7告以色列会众曰、我所经行、窥察之地、厥土甚美、</p>
<p>8流乳与蜜、如耶和华悦我、必导我至其地、以之锡我、</p>
<p>9勿叛耶和华、勿畏其地之民、彼无扞卫、必为我食、耶和华与我偕、勿惧之、</p>
<p>10会众命击以石、耶和华之荣光、显于会幕、在以色列众前、○</p>
<p>11耶和华谕摩西曰、斯民轻我、将至何时、我于其中行斯异迹、而彼仍弗信我、将至何时、</p>
<p>12我必降疫疠以击之、绝之于其业、使尔后裔为国、较彼尤大且强、</p>
<p>13摩西对耶和华曰、如是、埃及人必闻其事、盖尔昔施大能、率斯民出其中、</p>
<p>14埃及人必以告斯土之民、彼已闻尔耶和华居以色列族中、因尔显见、为众目击、尔云止于其上、昼导以云柱、夜导以火柱、</p>
<p>15今尔若歼斯民、如戮一人、尝闻尔名之国必曰、</p>
<p>16耶和华不能导斯民、入所誓许之地、故灭之于野、</p>
<p>17兹求我主、施厥大力、如昔所言曰、</p>
<p>18耶和华迟于发怒、富有恩惠、宥愆赦过、惟当罚者、必不义之、以父之罪、加诸子孙、至三四世、</p>
<p>19今求依尔鸿慈、宥民之罪、如昔宥之、自出埃及、迄于今日、</p>
<p>20耶和华曰、我从尔言、而行赦宥、</p>
<p>21虽然、我指我生、及我荣必充于天下而誓、</p>
<p>22斯民既于埃及暨旷野、见我荣光、及所行之异迹、而犹试我、至于十次、不听我言、</p>
<p>23必不得见我所誓于厥祖之地、凡轻视我者、皆不得见之、</p>
<p>24惟我仆迦勒、性质殊异于众、专从乎我、所往之地、必导之入、其裔据以为业、</p>
<p>25今亚玛力与迦南人、居于斯谷、诘旦尔其旋返、道由红海、而往旷野、○</p>
<p>26耶和华谕摩西亚伦曰、</p>
<p>27此恶会众、我忍之将至何时、以色列族怨我之言、我闻之矣、</p>
<p>28当告之曰、耶和华云、我指己生以誓、必依尔言而行、</p>
<p>29尔尸必僵于斯野、尔中见核而怨我者、自二十岁以上、</p>
<p>30俱不得入、我誓赐尔以居之地、惟耶孚尼子迦勒、及嫩之子约书亚入之、</p>
<p>31尔之幼稚、尔言将被掳者、我必导入、得识尔所蔑视之土、</p>
<p>32惟尔之尸、必僵于野、</p>
<p>33尔之子女、缘尔徇欲、必负其罪、流离于野、历四十年、迨尔尸骸消灭、</p>
<p>34尔窥厥地、历四十日、今将以日易年、尔负其罪、历四十载、使知我离逖焉、</p>
<p>35我耶和华既言之、必行之于此恶会众、集攻我者、俾其亡于斯野、尽皆消灭、</p>
<p>36摩西所遣窥地之人、返而毁之、致会众怨摩西、</p>
<p>37咸遘疫疠、死于耶和华前、</p>
<p>38惟其中二人、嫩之子约书亚、耶孚尼子迦勒生存、</p>
<p>39摩西以此告以色列族、民忧甚、</p>
<p>40夙兴登山巅、曰、我侪有罪、今集于斯、愿往耶和华所许之地、</p>
<p>41摩西曰、奚违耶和华命、此行不利、</p>
<p>42耶和华不在尔中、勿往、恐为敌所败、</p>
<p>43亚玛力及迦南人在尔前、尔必仆于其刃、缘尔违逆、不从耶和华、耶和华必不偕尔、</p>
<p>44民擅登山巅、惟摩西与耶和华约匮未离营、</p>
<p>45亚玛力人、及居山之迦南人、下而击之、至于何珥玛、</p>
<p>↑返回页首</p>

</div>
</body>
</html>
