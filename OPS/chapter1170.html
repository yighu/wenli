<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二章</title>
</head>
<body>
<div>
<h3>第二章</h3>
<p>1兄弟乎、尔知我侪昔入尔中、非徒然也、</p>
<p>2我侪于腓立比受苦受辱、乃尔所知、然赖我上帝、在窘迫中与尔侃侃言上帝之福音、</p>
<p>3盖我之劝诲、非出于谬、非出于污、非以诡谲、</p>
<p>4惟上帝既鉴我、福音是托、遂如是而言、非悦乎人、乃悦乎鉴我心之上帝也、</p>
<p>5我侪从无谄谀、乃尔所知、亦未掩饰贪婪、上帝为之证、</p>
<p>6虽为基督使徒、可令人崇敬、然未求荣于尔、亦未求荣于人、</p>
<p>7惟温柔于尔中、犹乳媪煦妪其子、</p>
<p>8我侪既如是恋慕尔、愿予尔者、不第上帝之福音、亦己之生命、因尔为我所深爱也、</p>
<p>9兄弟乎、尔念我劳苦、昼夜操作、免累尔中一人、以宣上帝福音于尔、</p>
<p>10我侪向尔信者所行、如何以圣以义、无疵可摘、尔与上帝证之、</p>
<p>11尔亦知我侪如何视尔各人、劝勉、安慰、指证、犹父之于子、</p>
<p>12致尔行合乎上帝、即召尔入其国、而与其荣者也、○</p>
<p>13是以我谢上帝不辍、因尔由我闻上帝道而纳之、非如人道、乃上帝道、是诚上帝道运行于尔信者之中也、</p>
<p>14兄弟乎、尔尝效犹太属基督耶稣之上帝会、以尔受苦于同族、犹彼于犹太人也、</p>
<p>15犹太人杀主耶稣及诸先知、又窘逐我侪、不悦于上帝、且敌众人、</p>
<p>16禁我侪语于异邦人、使之得救、常盈厥罪、而震怒临之、至乎其极矣、○</p>
<p>17兄弟乎、我侪暂违尔、乃以面、非以心、殷勤益切、甚愿见尔、</p>
<p>18故我保罗一再欲就尔、而撒但阻我、</p>
<p>19夫我侪所望所乐、及所夸之冕为何、非尔于我主耶稣降临时、得在其前乎、</p>
<p>20盖尔乃我之荣、我之乐也、</p>

</div>
</body>
</html>
