<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二章</title>
</head>
<body>
<div>
<h3>第二章</h3>
<p>1厥后、我侪遵耶和华命、启行旋返、由红海之道、而入旷野、绕西珥山多日、</p>
<p>2耶和华谕我曰、</p>
<p>3尔绕此山已久、可转而北行、</p>
<p>4宜谕民曰、尔同族以扫子孙、居西珥山、尔过其境、彼必畏惧、尔其慎之、</p>
<p>5勿与之争、其地即容一足之区、我不尔予、盖我已将西珥山赐以扫为业、</p>
<p>6尔必以金、购粮而食、购水而饮、</p>
<p>7盖尔上帝耶和华、于尔凡百所为、锡嘏于尔、彼知尔行于大野、偕尔历四十年、尔无所缺、</p>
<p>8于是我侪离我同族、即以扫子孙、居于西珥山者、由亚拉巴之道、及以拉他以旬迦别、转向摩押旷野而行、○</p>
<p>9耶和华谕我曰、勿扰摩押、勿与之战、其地我不尔予、盖我已将亚珥赐罗得子孙为业、</p>
<p>10昔以米族居彼、其民众多、躯干修伟、如亚衲族然、</p>
<p>11斯民与亚衲族、同为利乏音族、摩押人称之为以米族、</p>
<p>12昔何利人居西珥、以扫子孙灭之、继居其地、如以色列人所行于耶和华赐以为业之地者然、</p>
<p>13耶和华亦谕我曰、今起、渡撒烈溪、我侪遂渡之、</p>
<p>14自离加低斯巴尼亚、至渡撒烈溪时、历三十有八年、斯时也、此代武士俱绝于营中、如耶和华所誓之言、</p>
<p>15盖耶和华攻之、使尽灭于营中、○</p>
<p>16民中武士、既已尽灭、</p>
<p>17耶和华谕我曰、</p>
<p>18今日尔经摩押边隅之亚珥、</p>
<p>19近亚扪族、勿扰之、勿与战、其地我不尔予、盖我已赐罗得子孙为业、</p>
<p>20斯土亦属利乏音、昔为利乏音族所居、亚扪人称之为散送冥、</p>
<p>21其民众多、躯干修伟、如亚衲族然、耶和华灭之于亚扪人前、使继居其地、</p>
<p>22如为以扫子孙、居西珥者、灭何利人于其前、使继居其地、以至今日、</p>
<p>23又有亚卫人村居、延及迦萨、迦斐托人出而灭之、继居其地、</p>
<p>24耶和华亦谕我曰、尔起前往、度亚嫩谷、我以亚摩利人希实本王西宏、及其土地、付于尔手、可与之战、肇业于斯、</p>
<p>25自今日始、我使天下万民、缘尔而惧、彼闻尔名、无不战栗憯怛、○</p>
<p>26摩西曰、我自基底莫野、遣使往见希实本王西宏、以和好之言告之云、</p>
<p>27请容我经尔地、必由大道、不偏于左、不偏于右、</p>
<p>28尔受我金、鬻我以粮、给我以水、第容我过尔境、</p>
<p>29待遇我侪、若居西珥之以扫子孙、居亚珥之摩押人所为、迨我渡约但、至我上帝耶和华赐我之地、</p>
<p>30乃希实本王西宏、不容我过其境、盖尔上帝耶和华使其心志顽梗、致付尔手、有如今日、</p>
<p>31耶和华又谕我曰、我今以西宏及其地、始付于尔、据以为业、</p>
<p>32西宏率其民众、出而攻我、战于雅杂、</p>
<p>33我上帝耶和华付之于我、我遂击之、爰及其子与民、</p>
<p>34取其诸邑、歼灭居民、暨厥妇孺、靡有孑遗、</p>
<p>35惟彼牲畜、与诸邑之财物、为我所得、</p>
<p>36自亚嫩谷滨之亚罗珥、及谷中之邑、至于基列、无一崇高之城、不为我所拔者、我上帝耶和华、尽付于我矣、</p>
<p>37惟亚扪人之境、即沿雅博溪之地、山中之邑、凡我上帝耶和华所禁者、尔未近之、</p>

</div>
</body>
</html>
