<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第四章</title>
</head>
<body>
<div>
<h3>第四章</h3>
<p>1金奚晦闇、精金奚变色兮、圣所之石、倾于诸街隅兮、</p>
<p>2郇之子民、宝若精金兮、奚视如陶人所制之瓦缶兮、</p>
<p>3野犬犹出其乳、以哺厥子兮、惟我民女残忍、若野间之鸵鸟兮、</p>
<p>4哺乳之婴、厥舌燥渴而黏腭兮、稚子求饼、无人擘而予之兮、</p>
<p>5素食珍馐者、今伶仃于街衢兮、素寝朱褥者、今偃卧于粪壤兮、</p>
<p>6我民女之愆尤、重于所多玛之罪恶兮、彼倾覆于俄顷、非人手加之兮、</p>
<p>7昔彼之那细珥人、洁于雪、白于乳兮、其体红于珊瑚、形若光泽之碧玉兮、</p>
<p>8今其容黑于炭、街市无人识之兮、其肤贴骨、枯槁如柴兮、</p>
<p>9戮于刃者、较死于饥者犹幸兮、因乏田间之产、日渐衰弱、如被刺兮、</p>
<p>10慈妇手烹其子女兮、我民女遭灭时、以此为粮兮、</p>
<p>11耶和华尽泄其忿、倾其烈怒兮、燃火于郇、毁厥基址兮、</p>
<p>12维仇与敌、入耶路撒冷邑门兮、天下君王、地上居民、莫之信兮、</p>
<p>13缘其先知干罪、祭司蹈愆兮、乃流义人之血于其中兮、</p>
<p>14彼于街市、游行若瞽兮、为血所污、其衣人不能扪兮、</p>
<p>15谓之曰污、去之去之、勿扪我兮、彼既遁逃而流离、异邦人曰、勿复旅此兮、</p>
<p>16耶和华怒而散之、不复眷顾兮、彼众不尊祭司、不敬长老兮、</p>
<p>17我望救助、致目昏瞆、乃徒劳兮、我所瞻望之国、不能施拯兮、</p>
<p>18敌迹我步履、我不得行于衢兮、我之终局伊迩、存日既盈、尽期已届兮、</p>
<p>19追袭我者、疾于天鹰兮、逐我于山、伺我于野兮、</p>
<p>20我之鼻息、即耶和华之受膏者、陷于其阱兮、我尝言之、我必在其荫下、处于列邦之中兮、</p>
<p>21居乌斯地之以东女欤、尔其欢欣喜乐兮、惟厥苦杯、必递至尔、尔将醉而裸体兮、</p>
<p>22郇女欤、尔罪之罚已满、主不复使尔被虏兮、以东女欤、彼必罚尔愆尤、彰尔罪戾兮、</p>

</div>
</body>
</html>
