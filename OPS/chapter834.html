<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十五章</title>
</head>
<body>
<div>
<h3>第十五章</h3>
<p>1耶和华谕我曰、虽摩西撒母耳立于我前、我心不眷顾斯民、其逐之离我前、而使之出、</p>
<p>2如彼询尔曰、我当何往、则告之曰、耶和华云、当死者就死、当刃者就刃、当饥者就饥、当虏者就虏、</p>
<p>3耶和华曰、我定四者加之、刃以戮之、犬以裂之、飞鸟野兽噬而灭之、</p>
<p>4我必因犹大王希西家子玛拿西、所行于耶路撒冷之事、播弃之于天下万国、</p>
<p>5耶路撒冷欤、孰矜恤尔、孰为尔哀、孰转而问尔安、</p>
<p>6耶和华曰、尔既弃我、背我而往、故我举手、攻尔灭尔、我之回意、屡而惫矣、</p>
<p>7我于斯土诸邑之门、簸之以箕、丧其子女、毁灭我民、惟彼仍不转离其途、</p>
<p>8其嫠妇多于海沙、残贼者日中而至、攻其少者之母、凄楚恐惶、倏然及之、</p>
<p>9生七子之妇、身疲气断、尚在白昼、其日没矣、彼乃含羞抱愧、所遗之民、我将于敌前、付之于刃、耶和华言之矣、○</p>
<p>10我母欤、祸哉我也、尔之生我、为全地喜争好竞之人、我未贷金于人、人亦未贷金于我、然彼皆诅我、</p>
<p>11耶和华曰、我必释尔、使尔获福、尔敌遇祸遭难时、必求于尔、○</p>
<p>12北方之铁与铜、人能折之乎、</p>
<p>13因尔罪恶、我必于尔四境、使尔货财宝物被掠、不给以值、</p>
<p>14我必使尔服役于敌、至所未识之地、盖我怒如烈火、将燃及尔众、○</p>
<p>15耶和华欤、尔悉之矣、愿尔记忆我、眷顾我、报复于窘我者、勿以恒忍、俾我灭亡、我为尔故、既受谤渎、尔其知之、</p>
<p>16万军之上帝耶和华欤、我乃称以尔名、我得尔言以为饮食、斯言在于我心、为我之欢欣喜乐、</p>
<p>17欢娱之会、我未同坐、亦未偕乐、为尔之手、我乃独坐、盖尔充我以怒也、</p>
<p>18我之痛苦、奚久不已、我之创伤、何为不瘳、尔之于我、果如无常之溪、无水之井乎、○</p>
<p>19耶和华曰、尔若归诚、我必导尔复立我前、尔若取贵者于劣者中、则可为我口、民必归尔、尔勿归彼、</p>
<p>20我将使尔于斯民、为巩固之铜垣、彼必攻尔而不胜、盖我与尔偕、以拯尔也、耶和华言之矣、</p>
<p>21我必拯尔于恶者之手、赎尔于暴者之手、</p>

</div>
</body>
</html>
