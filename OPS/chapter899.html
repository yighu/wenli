<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十三章</title>
</head>
<body>
<div>
<h3>第二十三章</h3>
<p>1耶和华谕我曰、</p>
<p>2人子欤、昔有二女、一母所生、</p>
<p>3当其少年、在埃及行淫、为男拥抱、摩抚厥乳、</p>
<p>4姊名阿荷拉、妹名阿荷利巴、俱归于我、而生子女、阿荷拉即撒玛利亚、阿荷利巴即耶路撒冷也、</p>
<p>5阿荷拉既归我、乃行淫乱、恋其情人邻邦亚述族、</p>
<p>6彼衣紫衣、皆为方伯州牧、少壮可爱、乘马而至、</p>
<p>7妇与亚述俊男行淫、以其所恋爱者、及其偶像、自染污蔑、</p>
<p>8当其少年、在埃及行淫、为男玷污、摩抚厥乳、迄今未改、</p>
<p>9故我付之于其情人亚述族手、</p>
<p>10裸其身体、虏其子女、杀之以刃、加罚其身、使为话柄于众妇中、</p>
<p>11厥妹阿荷利巴见此、徇欲过于其姊、行淫较之尤甚、</p>
<p>12恋爱邻邦亚述人、方伯州牧、少壮可爱、盛服乘马、</p>
<p>13我见其被玷、姊妹俱行一途、</p>
<p>14惟彼增其淫行、见迦勒底人像、绘于墙壁、涂以丹雘、</p>
<p>15其腰束带、冠巾下垂于后、容若牧伯、与迦勒底地所出之巴比伦人同、</p>
<p>16妇见之、则生恋爱、遣使往迦勒底见之、</p>
<p>17巴比伦人至、登榻行淫、妇既被玷、则厌其人、</p>
<p>18彼显其淫行、露其身体、我则厌之、如厌其姊、</p>
<p>19惟彼增其淫行、忆其少年、在埃及行淫、</p>
<p>20恋其所欢、体壮若驴、精足若马、</p>
<p>21犹忆少年行淫、为埃及人拥抱、摩抚厥乳、○</p>
<p>22阿荷利巴乎、主耶和华曰、尔之情人、尔所厌者、我必兴之以攻尔、四方集之以敌尔、</p>
<p>23即巴比伦人、迦勒底众、及比割书亚哥亚诸族、亚述人偕之、皆为方伯州牧、少壮可爱、有名议士、俱乘马者、</p>
<p>24彼必率军旅、携兵械、战车运车、至而攻尔、执干盾、冠兜鍪、列陈围尔、我将付鞫权于其手、依其律以鞫尔、</p>
<p>25我必以忌嫉攻尔、彼将以盛怒待尔、加以劓刵、以刃杀尔遗民、虏尔子女、所有孑遗、焚之以火、</p>
<p>26褫尔衣裳、夺尔珍宝、</p>
<p>27如是、我必止尔邪欲、及尔淫行、即在埃及所习者、俾尔不举目望之、不复记忆埃及、</p>
<p>28主耶和华曰、尔所憾所厌者、我必付尔于其手、</p>
<p>29彼必以恨待尔、夺尔货财、使尔裸体、显尔邪慝淫行之丑、</p>
<p>30尔遭斯事、因尔徇欲、从异邦人、为其偶像所玷、</p>
<p>31尔行尔姊之途、我必以其爵付于尔手、</p>
<p>32主耶和华曰、尔姊之爵、既深且巨、所盛既多、尔必饮之、为人轻慢姗笑、</p>
<p>33尔姊撒玛利亚之爵、盛以骇愕凄凉、尔必满饮、沈醉忧伤、</p>
<p>34尔必饮之、吸之务尽、啮爵之碎、搔裂己乳、主耶和华言之矣、</p>
<p>35主耶和华曰、因尔遗忘我、背弃我、必负尔邪欲淫行之罪、○</p>
<p>36耶和华谕我曰、人子欤、尔欲鞫阿荷拉阿荷利巴乎、若鞫之、则以其可恶之事告之、</p>
<p>37彼行淫、手染血、徇欲于偶像、使其为我而生之男经火、而奉献之、至于殄灭、</p>
<p>38更有逆我之事、同日污我圣所、犯我安息、</p>
<p>39既杀子女、献于偶像、当日入我圣所而污之、于我室中、所行若是、</p>
<p>40且遣使往远方、招人诣尔、既至、尔则澡身画眉、妆以首饰、</p>
<p>41坐于华床、设几其前、以我芳品膏油、置于其上、</p>
<p>42斯众安逸、喧哗闻于其中、亦自旷野、携庸人及沈湎者至、为二妇著钏于手、戴冕于首、</p>
<p>43我曰、行淫已久之妇、与众彼此行淫、</p>
<p>44众入其所、如入妓所、就二淫妇、阿荷拉、阿荷利巴、</p>
<p>45义人必鞫之、如鞫淫妇、与流血之妇然、以彼诚为淫妇、其手染血也、</p>
<p>46主耶和华曰、我必率众攻之、俾其播荡而被劫、</p>
<p>47众必击之以石、杀之以刃、戮其子女、焚其第宅、</p>
<p>48如是、必止淫行于斯土、以训众女、不效尔之行淫、</p>
<p>49人必报尔之邪淫、尔必负拜偶之罪、俾知我乃主耶和华、</p>

</div>
</body>
</html>
