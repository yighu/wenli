<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十六章</title>
</head>
<body>
<div>
<h3>第十六章</h3>
<p>1亚伦二子诣耶和华前而死、</p>
<p>2厥后耶和华谕摩西曰、告尔兄亚伦云、圣所?内、法匮施恩座前、毋频入之、免其死亡、缘我必乘云见于施恩座上、</p>
<p>3亚伦欲入圣所、必奉牡犊一为赎罪祭、牡绵羊一为燔祭、</p>
<p>4衣为圣之枲衣、著枲裈、束枲绅、冠枲冠、此乃圣服、当濯其身、而后服之、</p>
<p>5由以色列会众、取牡山羊二为赎罪祭、牡绵羊一为燔祭、</p>
<p>6亚伦献犊、为己与其家赎罪、</p>
<p>7以山羊二、置于会幕门、在耶和华前、</p>
<p>8缘二山羊掣签、一归耶和华、一归阿撒泻勒、</p>
<p>9必以所掣归耶和华之羊、献为赎罪祭、</p>
<p>10以所掣归阿撒泻勒之羊、生置耶和华前、用以赎罪、后释于旷野、俾归阿撒泻勒、</p>
<p>11乃奉赎罪之犊、宰之、为己及家赎罪、</p>
<p>12取耶和华坛上爇炭、盛之以鼎、又取乳香之屑一掬、携入?内、</p>
<p>13焚香于火、在耶和华前、香篆蔽法匮上之施恩座、俾亚伦免于死亡、</p>
<p>14以指取血、洒于施恩座东、又洒其前凡七、</p>
<p>15后取为民赎罪之山羊、宰之、携血入?、洒于施恩座上、又洒其前、如洒犊血然、</p>
<p>16缘以色列族之不洁、及其罪愆、为圣所赎罪、并因会幕在其污中、为之赎罪、</p>
<p>17亚伦入圣所、为己及家、与以色列会众赎罪时、不许人在会幕、宜待其出、</p>
<p>18既出、则至耶和华前之坛、为之赎罪、取牡犊山羊之血、衅坛四角、</p>
<p>19以指洒血于坛凡七、去其为以色列族所染之污、洁之为圣、</p>
<p>20既为圣所会幕祭坛赎罪、当奉生羊、</p>
<p>21亚伦按二手于其首、承认以色列族之过犯愆尤、所有罪戾、使之悉归羊首、俾预简之人牵至旷野、</p>
<p>22羊乃负诸罪戾、纵之适野、至于荒渺之地、</p>
<p>23亚伦入圣所时、所服之枲衣、入会幕必解之、留于其间、</p>
<p>24于圣地以水濯身、衣衣而出、为己及民献燔祭、代为赎罪、</p>
<p>25赎罪祭牲之脂、焚之于坛、</p>
<p>26纵羊归阿撒泻勒者、必浣衣濯身、而后入营、</p>
<p>27赎罪之牡犊及山羊、其血既携入圣所、以为赎罪、其体必携出营外、与其皮肉及矢、俱爇以火、</p>
<p>28爇之者当浣衣濯身、然后入营、○</p>
<p>29七月十日、尔之宗族、及旅于尔中者、当苦其心、免于操作、著为永例、</p>
<p>30是日必为尔赎罪、使于耶和华前去恶成洁、</p>
<p>31此为安息日、当苦其心、著为永例、</p>
<p>32受膏之祭司、继父任职者、必衣枲圣服、献祭赎罪、</p>
<p>33代为圣所会幕祭坛祭司会众赎罪、</p>
<p>34缘以色列族蹈于愆尤、代为赎罪、岁凡一次、著为永例、亚伦遵耶和华所谕摩西之命而行、</p>

</div>
</body>
</html>
