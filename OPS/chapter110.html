<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第四十四章</title>
</head>
<body>
<div>
<h3>第四十四章</h3>
<p>1约瑟命家宰曰、以粮充其人之囊、依所能负、反金于中、</p>
<p>2以我银爵、与季者之籴金、置于季者囊、家宰如命而行、</p>
<p>3黎明、人与驴、俱遣之去、</p>
<p>4距邑未远、约瑟谓家宰曰、起追其人、及之、则曰、曷以恶报善耶、</p>
<p>5此器非吾主所用以饮、而藉以卜者乎、尔行此事、是不良也、</p>
<p>6追既及、如言以告、</p>
<p>7曰、吾主、何出此言、斯事仆断不为、</p>
<p>8昔得金于囊、我自迦南来、携以反尔、则我岂窃金银于尔主之室乎、</p>
<p>9可索仆中、获之于谁、即致之死、我众为尔奴、</p>
<p>10曰、如尔言、获之于谁、当为我奴、余皆无辜、</p>
<p>11各急下囊启之、</p>
<p>12家宰索焉、自长迄幼、得爵于便雅悯囊、</p>
<p>13众则裂衣、使驴负载、而返于邑、○</p>
<p>14犹大与昆弟至、约瑟尚在室、遂俯伏其前焉、</p>
<p>15约瑟曰、尔所行者何耶、我之为人、信能占卜、尔不知乎、</p>
<p>16犹大曰、我侪于主、夫复何言、尚有何辞、焉能自解、上帝摘仆之咎、获爵于其手者、与我侪咸为主之奴、</p>
<p>17约瑟曰、我断不为此、获爵于其手者、当为我奴、尔众安然以归、见父可也、○</p>
<p>18犹大前曰、吾主欤、尔与法老一体、容仆进一言于主耳、请毋怒、</p>
<p>19昔主问仆云、父尚在否、有兄弟否、</p>
<p>20我告吾主曰、老父尚在、暮年生季子、其同母之兄亡矣、厥母惟遗此子、父爱之、</p>
<p>21主语仆曰、携之来、使我目睹之、</p>
<p>22仆告主曰、孺子不能离父、离之则父死、</p>
<p>23主曰、季弟不偕至、尔曹不复觌吾面、</p>
<p>24仆归、见主之仆我父、以主言告之、</p>
<p>25父曰、复往、少为乞籴、</p>
<p>26仆曰、不可往也、若季弟偕往则可、盖季弟不同行、不得见其人之面、</p>
<p>27主之仆我父曰、尔知我妻惟生二子、</p>
<p>28一出不归、我曰必破裂矣、至今未见、</p>
<p>29若亦携此而去、设其遘害、则尔使我皓首惨然下阴府矣、</p>
<p>30父子二人、相依为命、我归见主之仆我父、而孺子不与我偕、</p>
<p>31父不见孺子必死、是仆使主之仆我父、皓首惨然下阴府也、</p>
<p>32且仆曾保孺子于父曰、如不携归以见、我毕生负咎于父前、</p>
<p>33今求准仆代孺子居此、为吾主之奴、容其偕兄归、</p>
<p>34若孺子不与我同返、父之悲惨、何忍见乎、</p>

</div>
</body>
</html>
