<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十二章</title>
</head>
<body>
<div>
<h3>第二十二章</h3>
<p>1约西亚即位时、年八龄、在耶路撒冷为王、历三十一年、其母名耶底大、波斯加人亚大雅女也、</p>
<p>2约西亚行耶和华所悦、循其祖大卫之道、不偏于左、不偏于右、○</p>
<p>3约西亚王十八年、遣米书兰孙、亚萨利子、缮写沙番、至耶和华室、命之曰、</p>
<p>4往见大祭司希勒家、使核阍人所取于民、输入耶和华室之金、</p>
<p>5俾付于督耶和华室之工作者、转予在室之工匠、修葺其破坏、</p>
<p>6即予木工、匠役、瓦工、又购材木、与凿成之石、修葺殿宇、</p>
<p>7以金付于其手、不与核算其数、因其行事诚实也、</p>
<p>8大祭司希勒家谓缮写沙番曰、我于耶和华室得律书、乃授书于沙番、沙番读之、</p>
<p>9缮写沙番诣王复命曰、尔之臣仆、已将室中所贮之金、倾而出之、付于督耶和华室之工作者、</p>
<p>10又奏王曰、祭司希勒家授我一书、遂读于王前、</p>
<p>11王闻律书之言、自裂其衣、</p>
<p>12命祭司希勒家、沙番子亚希甘、米该亚子亚革波、缮写沙番、及王侍臣亚撒雅曰、</p>
<p>13汝其往哉、为我为民、为犹大众、以此书之言、询于耶和华、因我列祖不听此书之言、不遵所载谕我侪者而行、故耶和华向我、发怒甚烈、</p>
<p>14有女先知户勒大、乃哈珥哈斯孙、特瓦子、掌礼服者沙龙之妻也、居耶路撒冷之二区、祭司希勒家、亚希甘、亚革波、沙番、亚撒雅、咸往见之、与之共语、</p>
<p>15户勒大谓之曰、以色列之上帝耶和华云、其告遣尔诣我者曰、</p>
<p>16耶和华云、我必降灾于此处、及其居民、循犹大王所诵书中之言、</p>
<p>17盖彼众弃我、焚香于他神、以其手所为、激我之怒、故我发怒于此而不息、</p>
<p>18惟犹大王遣尔询于耶和华、当告之曰、以色列之上帝耶和华云、论尔所闻之言、</p>
<p>19尔闻我指此地、与其居民所言、必为荒墟、而受咒诅、乃中心柔顺、自卑于耶和华前、裂衣哭泣、我俞允尔、耶和华言之矣、</p>
<p>20我必使尔安然入墓、归尔列祖、我将降于此地之灾、尔不目击、使者复命于王、</p>

</div>
</body>
</html>
