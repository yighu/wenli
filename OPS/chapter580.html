<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十八篇</title>
</head>
<body>
<div>
<h3>第十八篇</h3>
<p>耶和华拯其仆大卫脱于诸敌及扫罗之手大卫作此词诵于耶和华前使伶长歌之○</p>
<p>1耶和华欤、尔为我力、我敬爱尔兮、</p>
<p>2耶和华为我岩石、我之保障、我之救援兮、上帝我之磐石、我托庇于彼兮、为我之盾、拯救之角、我之高台兮、</p>
<p>3耶和华宜颂美兮、我呼吁之、则见拯于诸敌兮、</p>
<p>4死亡之绳索缚我、匪势之冲激怖我、</p>
<p>5阴府之绳索绕我、死亡之机槛逮我、</p>
<p>6我苦难中、呼耶和华、吁我上帝兮、彼自其殿、垂听我声、我之呼吁、达于其耳兮、</p>
<p>7因彼奋怒、大地震动、山根摇撼兮、</p>
<p>8烟自其鼻升、火从其口出、炭为所燃兮、</p>
<p>9垂诸天而临格、足下幽且深兮、</p>
<p>10乘基路伯而飞、藉风翼而翱翔兮、</p>
<p>11隐于玄冥、使为幕以环之、即水之黑暗、云之浓密兮、</p>
<p>12由其前之光辉、冰雹炭火、经过密云而出兮、</p>
<p>13耶和华自天起雷、至高者发其声、并有冰雹炭火兮、</p>
<p>14彼发矢以溃敌、屡闪电而乱之兮、</p>
<p>15耶和华欤、因尔叱咤、鼻息之发、海底见而地基露兮、</p>
<p>16彼自上垂手、援我于巨浸兮、</p>
<p>17拯我于劲敌、及憾我者、以其强于我兮、</p>
<p>18我遭难时、敌来攻我、惟耶和华为我所恃兮、</p>
<p>19导我入宽广之区、施行救援以其悦我兮、</p>
<p>20耶和华依我行之义而赏赉、循我手之洁而报施、</p>
<p>21因我守耶和华之道、未尝为恶、离我上帝兮、</p>
<p>22彼之律例、悉在我前、未尝违其典章兮、</p>
<p>23我于其前为完人、自守而远恶兮、</p>
<p>24故耶和华视我之义、与手之洁、而报我兮、</p>
<p>25尔于仁慈者应以仁慈、纯全者应以纯全、</p>
<p>26清洁者应以清洁、乖戾者应以拂逆、</p>
<p>27困苦之民、尔救援之、傲视之辈、尔卑抑之、</p>
<p>28尔必燃我之灯、上帝耶和华、必烛我幽暗兮、</p>
<p>29我赖尔冲突敌军、恃我上帝逾越垣墉兮、</p>
<p>30上帝之道纯全、耶和华之言经验、凡托庇于彼者、彼为其盾兮、</p>
<p>31耶和华而外、孰为上帝兮、我上帝而外、孰为磐石兮、</p>
<p>32上帝束我以力、俾我道途平直兮、</p>
<p>33令我足捷如鹿、置我于高处兮、</p>
<p>34教我手善战、使我臂挽铜弓兮、</p>
<p>35尔赐我拯救之盾、且以右手扶我、尔之温和、俾我为大兮、</p>
<p>36使我步履宽裕、我足未尝滑跌兮、</p>
<p>37我将追敌及之、未行殄灭、不旋归兮、</p>
<p>38我击伤之、使之不振、仆我足下兮、</p>
<p>39盖尔以力束我、使备战争、起而攻我者、俾服于我兮、</p>
<p>40使我诸敌背我而驰、致我翦灭憾我者兮、</p>
<p>41彼呼号而无援、吁耶和华亦弗应兮、</p>
<p>42我则捣之若风飘之尘、弃之若街衢之泥兮、</p>
<p>43尔援我于庶民之竞争、立我为列邦之元首、我所不识之民、必服役我兮、</p>
<p>44彼闻我名、立即归顺、外族之人服从兮、</p>
<p>45外族衰落、出其卫所、战栗而来兮、</p>
<p>46耶和华维生兮、我之磐石、宜颂美兮、救我之上帝、当尊崇兮、</p>
<p>47上帝为我复仇、使诸民服我兮、</p>
<p>48援我于敌、举我超乎攻我者、拯我于强暴兮、</p>
<p>49耶和华欤、我必于列邦中称谢尔、歌颂尔名兮、</p>
<p>50耶和华大施拯救于所立之王、施恩于其受膏者、即大卫及其后裔、永世靡暨兮、</p>

</div>
</body>
</html>
