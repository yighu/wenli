<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第七章</title>
</head>
<body>
<div>
<h3>第七章</h3>
<p>1以色列人缘当灭之物而获罪、盖犹大支派、谢拉曾孙、撒底孙、迦米子亚干、取当灭之物、致耶和华怒以色列人、○</p>
<p>2约书亚自耶利哥、遣人往伯特利东近伯亚文之艾、告之曰、往窥其地、遂往窥之、</p>
<p>3返见约书亚曰、艾人维寡、毋劳民众皆往、二三千人斯可击之、</p>
<p>4于是约三千人往彼、为艾人所败而遁、</p>
<p>5艾人杀其三十六人、自邑门追之、至示巴琳、击之于阪、民遂丧胆、荏弱如水、</p>
<p>6约书亚裂衣、与以色列长老蒙尘于首、在耶和华匮前、伏地至暮、</p>
<p>7约书亚曰、噫、主耶和华欤、何为导斯民过约但、付我于亚摩利人手、以灭我乎、我愿仍居约但东为幸、</p>
<p>8主欤、以色列人背敌而遁、余复何言、</p>
<p>9迦南族与此地居民闻之、必围困我、灭我名于天下、而尔为尔大名、将何为耶、</p>
<p>10耶和华谕约书亚曰、起、何为伏地若此、</p>
<p>11以色列人犯罪、背我所命之约、擅取当灭之物、匿于己器、行窃作伪、</p>
<p>12故以色列人见诅、不能御敌、背敌而遁、若不除当灭之物于尔中、我必不复偕尔、</p>
<p>13起、使民自洁、谕之曰、自洁以备明日、盖以色列之上帝耶和华云、以色列欤、尔中匿有当灭之物、非先除之、不能御敌、</p>
<p>14诘朝必循支派而至、耶和华所取支派、必循宗族而至、耶和华所取宗族、必循室家而至、耶和华所取室家、必使尽人而至、</p>
<p>15被取之人、匿有当灭之物、必毁其人、及凡所有、缘背耶和华之约、妄为于以色列中也、</p>
<p>16翌日、约书亚夙兴、使以色列人循其支派而至、取犹大支派、</p>
<p>17使犹大宗族至、而取谢拉族、使谢拉族至、而取撒底、</p>
<p>18使其室家尽人而至、则取犹大支派、谢拉曾孙、撒底孙、迦米子亚干、</p>
<p>19约书亚谓亚干曰、我子欤、尔当归荣于以色列之上帝耶和华、向之认罪、以尔所行告我、毋隐、</p>
<p>20亚干对曰、我诚获罪于以色列之上帝耶和华、所行如是、</p>
<p>21我于所夺之物中、见有示拿之美衣、及银二百舍客勒、金铤五十舍客勒、则贪而取之、今在我幕、匿于地中、银在其下、</p>
<p>22约书亚遣人趋至厥幕、其衣果藏于幕、银在其下、</p>
<p>23乃自幕中取出、携至约书亚及以色列众、置于耶和华前、</p>
<p>24约书亚同以色列众、取谢拉裔亚干、与银衣金铤、暨子女牛羊驴幕、及凡所有、携至亚割谷、</p>
<p>25约书亚曰、尔何贻祸我侪、今日耶和华必祸尔、于是以色列人以石击之、以火焚之、及其全家、</p>
<p>26堆石其上、至今犹存、耶和华乃息其烈怒、故其地名曰亚割谷、至于今日、</p>

</div>
</body>
</html>
