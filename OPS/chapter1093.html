<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十八章</title>
</head>
<body>
<div>
<h3>第十八章</h3>
<p>1厥后、保罗去雅典、至哥林多、</p>
<p>2遇犹太人亚居拉者、生于本都、与妻百基拉、甫自义大利来、因革老丢命犹太人尽离罗马、保罗就之、</p>
<p>3以同艺故、遂与偕居工作、其艺盖制幕也、</p>
<p>4每安息日、保罗在会堂辩论、劝犹太人与希利尼人、○</p>
<p>5及西拉提摩太来自马其顿、保罗为道迫切、于犹太人证耶稣为基督、</p>
<p>6犹太人敌而谤之、保罗振衣曰、尔血归尔首、我无尤焉、今而后我就异邦人矣、</p>
<p>7遂去之、入敬上帝者犹士都之室、邻于会堂、</p>
<p>8司会堂者基利司布与其全家信主、哥林多人、多有闻道而信、且受洗者、</p>
<p>9夜间、主于异象中、语保罗曰、勿惧、宜言勿默、</p>
<p>10盖我偕尔、无人击尔害尔、因我有多民于此邑也、</p>
<p>11保罗居彼一年有六月、以上帝道训之、○</p>
<p>12迦流为亚该亚方伯时、犹太人同心起而攻保罗、曳至公座之前、</p>
<p>13曰、此人劝众违律以拜上帝、</p>
<p>14保罗将启口、迦流语犹太人曰、犹太人乎、苟因不义奸恶之事、理宜听尔、</p>
<p>15若辩论言语名称、及尔之律、尔自理之、我不欲判此也、</p>
<p>16遂逐之出、</p>
<p>17众执司会堂者所提尼、于公座前扑之、迦流概不置意、○</p>
<p>18保罗尚居多日、乃别诸兄弟、航海往叙利亚、百基拉亚居拉偕之、在坚革哩翦发、有矢誓故也、</p>
<p>19至以弗所、留二人于彼、自入会堂、与犹太人辩论、</p>
<p>20众请久居、不许、</p>
<p>21乃别之曰、若上帝许之、我将反而就尔、遂舟行去以弗所、</p>
<p>22至该撒利亚、登岸、上耶路撒冷、问安于会、后下安提阿、</p>
<p>23久之又往、以次经加拉太、弗吕家之地、坚诸门徒焉、○</p>
<p>24有犹太人亚波罗者、生于亚力山太、至以弗所、</p>
<p>25其人博学、谙于诸经、尝受训于主道、且锐志以耶稣之事、详言诲人、彼惟知约翰之洗而已、</p>
<p>26在会堂毅然而言、百基拉、亚居拉、闻而延之、述上帝之道尤详、</p>
<p>27亚波罗欲往亚该亚、诸兄弟勉之、遗书门徒、令接纳之、既至、大有助于由恩而信者、</p>
<p>28盖于众前、力折犹太人、引诸经指明耶稣为基督也、</p>

</div>
</body>
</html>
