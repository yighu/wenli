<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第九章</title>
</head>
<body>
<div>
<h3>第九章</h3>
<p>1约伯曰、</p>
<p>2我诚知其若是、但人于上帝前、安能为义、</p>
<p>3若欲与辩、千难答一、</p>
<p>4其心明、其力强、自愎而敌之者、孰能亨通、</p>
<p>5彼发怒以倾山、移山而山不觉、</p>
<p>6使地震而离所、其柱动摇、</p>
<p>7命日则不出、封星则不见、</p>
<p>8独张天宇、履蹈海涛、</p>
<p>9造北斗参昴、及南方之宫、</p>
<p>10行大事不可测、行奇事不胜数、</p>
<p>11过我而我不见、前行而我不觉、</p>
<p>12彼取之、谁能拒之、孰问之曰、尔何为耶、</p>
<p>13上帝不回厥怒、助拉哈伯者、屈伏于其下、</p>
<p>14况我何敢答之、择言与辩、</p>
<p>15我虽为义、亦不敢答、惟祈于鞫我者而已、</p>
<p>16我若吁之而蒙允、犹不信其听我声、</p>
<p>17彼以暴风折我、无故益我之伤、</p>
<p>18不容我呼吸、以苦充我、</p>
<p>19若论能力、彼则云我在此、若言讯鞫、彼则云谁定期、</p>
<p>20我虽为义、我口犹罪我、我虽纯全、我口犹证我背戾、</p>
<p>21我乃纯全、而不自顾、厌我生命、</p>
<p>22事皆一致、故曰完人恶人、俱为上帝所灭、</p>
<p>23如灾忽行杀戮、无辜者遘难、彼必笑之、</p>
<p>24世界付于恶人之手、蒙蔽鞫者之面、为之者、非上帝而谁、</p>
<p>25我日速于邮传、趋而不见福祉、</p>
<p>26日过如扁舟、又如疾下攫物之鹰、</p>
<p>27我若自谓、必忘我怨、去忧色、为欢容、</p>
<p>28则因我苦而惧、知尔不以我为无辜、</p>
<p>29我必见罪、何犹徒劳、</p>
<p>30我即以雪濯身、以碱洁手、</p>
<p>31尔必浸我于坑、我衣亦将厌我、</p>
<p>32彼非人与我等、俾我应答、与同赴审、</p>
<p>33其间无听讼者、措手于我两造、</p>
<p>34愿其杖离我、其威烈不复怖我、</p>
<p>35我则敢言、无所畏葸、盖我自觉非若彼也、</p>

</div>
</body>
</html>
