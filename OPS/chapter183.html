<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第九章</title>
</head>
<body>
<div>
<h3>第九章</h3>
<p>1届八日、摩西召亚伦及其子、暨以色列长老、</p>
<p>2告亚伦曰、取牡犊一、为赎罪之祭、牡绵羊一、为燔祭、纯全无疵、献于耶和华、</p>
<p>3且命以色列人、取牡山羊一、为赎罪之祭、取一岁之犊一、羔一、纯全无疵、以为燔祭、</p>
<p>4亦取牡牛一、牡绵羊一、为酬恩之祭、献于耶和华、又取和油之细面、以为素祭、盖今日耶和华必显见于尔、</p>
<p>5民携摩西所命之品、至会幕前、会众进而立于耶和华前、</p>
<p>6摩西曰、此乃耶和华所命、尔当行之、致其荣光显著于尔、</p>
<p>7又告亚伦曰、当近于坛、献汝赎罪之祭、及燔祭、为尔及民赎罪、亦献民之礼物、为之赎罪、循耶和华所命、</p>
<p>8亚伦遂近于坛、宰为己赎罪之犊、</p>
<p>9其子奉血、亚伦以指染之、衅于坛角、倾余血于坛基、</p>
<p>10赎罪祭牲之脂、及左右肾、肝网、焚之于坛、遵耶和华所谕摩西之命、</p>
<p>11其肉与皮、焚于营外、</p>
<p>12既而宰燔祭之牲、其子奉血、亚伦沃于坛四周、</p>
<p>13复奉燔祭脔切之肉、及首、亚伦焚之于坛、</p>
<p>14洗脏及腿、焚之于坛、在燔祭之上、</p>
<p>15亚伦奉民之祭品、取为民赎罪之山羊、宰之以献、为赎罪祭、如前之献犊然、</p>
<p>16奉牲为燔祭、循例而献、</p>
<p>17晨献燔祭而外、亦奉素祭、取其一撮、焚之于坛、</p>
<p>18宰牡牛与牡羊、为民作酬恩祭、其子奉血、亚伦沃于坛四周、</p>
<p>19取牛羊之脂、及羊尾、盖脏之脂、左右肾与肝网、</p>
<p>20置脂于腔、焚脂于坛、</p>
<p>21腔及右腿、亚伦摇于耶和华前、以为摇祭、循摩西所命、</p>
<p>22亚伦举手祝民、献赎罪祭、燔祭、酬恩祭既毕、乃下、</p>
<p>23摩西亚伦入会幕、出而祝民、耶和华之荣光显见、为民目击、</p>
<p>24火自耶和华前而出、焚坛上之燔祭与脂、民见之、欢呼俯伏、</p>

</div>
</body>
</html>
