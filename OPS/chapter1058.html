<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第四章</title>
</head>
<body>
<div>
<h3>第四章</h3>
<p>1主知法利赛人闻己招徒施洗、多于约翰、</p>
<p>2实则耶稣非自施洗、乃其徒也、</p>
<p>3遂去犹太、复往加利利、</p>
<p>4必经撒玛利亚、</p>
<p>5至其一邑名叙加、近雅各予其子约瑟之田、</p>
<p>6雅各井在焉、耶稣行倦、傍井而坐、时约日中、</p>
<p>7有撒玛利亚之妇来汲水、耶稣谓之曰、饮我、</p>
<p>8盖其徒入邑市食也、</p>
<p>9妇曰、尔犹太人也、胡为求饮于我撒玛利亚妇乎、盖犹太人与撒玛利亚人、不相往来也、</p>
<p>10耶稣曰、尔若知上帝之赐、及语尔饮我者为谁、尔必求之、则以活水予尔、</p>
<p>11妇曰、主无汲器、井又深、何由得活水耶、</p>
<p>12我祖雅各、遗我此井、彼与其子及畜曾饮之、尔岂大于彼乎、</p>
<p>13耶稣曰、饮此水者将复渴、</p>
<p>14惟饮我所予之水者、永不渴、盖我所予之水、将于其中为泉、涌至永生、</p>
<p>15妇曰、主、请以此水予我、俾我不渴、无庸远来以汲矣、</p>
<p>16耶稣曰、往呼尔夫来此、</p>
<p>17妇曰、我无夫、耶稣曰、尔言无夫、然也、</p>
<p>18盖尔曾有五夫、今所有者非尔夫、尔言诚是、</p>
<p>19妇曰、主、我视尔为先知、</p>
<p>20我祖崇拜于此山、惟尔曹言当拜之地在耶路撒冷、</p>
<p>21耶稣曰、妇欤、宜信我、时至、尔曹拜父、不在此山、亦不在耶路撒冷、</p>
<p>22尔曹拜所不知者、我侪拜所知者、盖拯救出自犹太人也、</p>
<p>23时将至、今是矣、诚于崇拜者、将以神以诚拜父、盖父欲如是者拜之、</p>
<p>24上帝乃神、拜之者、必以神以诚拜之也、</p>
<p>25妇曰、我知弥赛亚称基督者将至、至则以万事告我侪、</p>
<p>26耶稣曰、我是也、即与尔言者也、○</p>
<p>27门徒至、异其与妇言、但无人云尔奚求、胡为与妇言耶、</p>
<p>28妇遂舍瓶入邑、语众曰、</p>
<p>29试往观之、有一人焉、我素行者、彼悉言之、得毋基督乎、</p>
<p>30众即出邑就耶稣、</p>
<p>31适门徒请曰、夫子食哉、</p>
<p>32耶稣曰、我有粮以食、尔所不知者、</p>
<p>33门徒相语曰、有供其食者乎、</p>
<p>34耶稣曰、行遣我者之旨、而毕其功、即我之粮也、</p>
<p>35尔岂不曰、尚有四月而获时至乎、我语汝、举目视田、已黄待获矣、</p>
<p>36获者得值、积实至永生、俾播者获者同乐也、</p>
<p>37谚云、彼播此获、于斯诚然、</p>
<p>38我遣尔获尔所未劳者、他人劳之、尔继其劳而享焉、○</p>
<p>39属其邑之撒玛利亚人多信之、以妇证云、我素行者、彼悉言之、</p>
<p>40故撒玛利亚人就之、求其偕居、遂留二日、</p>
<p>41因其言而信者尤众、</p>
<p>42谓妇曰、今我侪非以尔言而信、乃亲聆之、知其诚为救世者也、○</p>
<p>43越二日、耶稣去彼、往加利利、</p>
<p>44盖自证先知在故土不见尊也、</p>
<p>45至加利利、加利利人纳之、因若辈亦赴节筵、见其在耶路撒冷节筵时所行之事也、○</p>
<p>46耶稣复至加利利之迦拿、即其以水变酒之处、有王臣某、其子病于迦百农、</p>
<p>47闻耶稣自犹太至加利利、遂诣之、求往医其子、因濒死矣、</p>
<p>48耶稣曰、不见异迹奇事、尔曹必不信也、</p>
<p>49王臣曰、主、我子尚未死、请往焉、</p>
<p>50曰、往哉、尔子生矣、其人信耶稣之言而往、</p>
<p>51行时、其仆迎之、言其子生矣、</p>
<p>52问其病瘳于何时、对曰、日昨未刻热退、</p>
<p>53父知即耶稣言尔子生之时、于是己及举家皆信焉、</p>
<p>54耶稣自犹太至加利利、所行异迹、此其二也、</p>

</div>
</body>
</html>
