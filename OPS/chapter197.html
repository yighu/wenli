<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十三章</title>
</head>
<body>
<div>
<h3>第二十三章</h3>
<p>1耶和华谕摩西曰、</p>
<p>2告以色列族云、耶和华之节期、汝当宣告为圣会、</p>
<p>3六日间、宜操作、至七日、乃安息、是为圣会、无论何工、俱勿作、在尔所居之处、必守是日为耶和华之安息日、</p>
<p>4此外耶和华之节期、届时、尔必宣告为圣会、</p>
<p>5正月十四日薄暮、乃耶和华之逾越节、</p>
<p>6是月之望、为除酵节、以奉事耶和华、当食无酵饼、历至七日、</p>
<p>7首日有圣会、毋作苦、</p>
<p>8此七日间、日献火祭于耶和华、越至七日、亦有圣会、毋作苦、○</p>
<p>9耶和华谕摩西曰、</p>
<p>10告以色列族云、尔至我所赐尔之地、获田所产、必取初实之谷一束、奉于祭司、</p>
<p>11安息日之翌目、祭司以之摇于耶和华前、冀蒙悦纳、</p>
<p>12摇谷之日、必取一岁之牡羔、纯全无疵、以为燔祭、献于耶和华、</p>
<p>13和油之细面伊法十分之二、以为素祭、献于耶和华、为馨香之火祭、酒一欣四分之一、以为灌祭、</p>
<p>14此日之先、未献斯祭于耶和华、饼与烘谷新穗、毋食、在尔所居之处、著为永例、历世弗替、○</p>
<p>15自安息日之翌日、摇谷之日、必核七安息日、而盈其数、</p>
<p>16于安息日之翌日、计至五旬、献素祭于耶和华、以荐其新、</p>
<p>17自尔居所、取细面伊法十分之二、和以酵、制饼二、以为初实之摇祭、献于耶和华、</p>
<p>18随饼而献一岁之羔七、纯全无疵、牡犊一、牡绵羊二、与其素祭灌祭、悉燔之、以为馨香之火祭、奉于耶和华、</p>
<p>19又献牡山羊一、为赎罪祭、一岁之牡绵羊羔二、为酬恩祭、</p>
<p>20祭司取此、与初实之麦所作之饼、以为摇祭、摇于耶和华前、是物于耶和华为圣、必归祭司、</p>
<p>21是日必宣告有圣会、毋作苦、在尔所居之处、著为永例、历世弗替、</p>
<p>22获田所产、勿刈其隅、勿拾所遗、当留于贫乏及宾旅、我乃耶和华、尔之上帝也、○</p>
<p>23耶和华谕摩西曰、</p>
<p>24告以色列族云、七月之朔、当守安息日、必有圣会、吹角为记、</p>
<p>25是日毋作苦、必献火祭于耶和华、○</p>
<p>26耶和华谕摩西曰、</p>
<p>27七月十日、为赎罪之期、必守为圣会、当苦其心、献火祭于耶和华、</p>
<p>28是日乃赎罪之期、无论何工、俱勿作、而赎尔罪于尔上帝耶和华前、</p>
<p>29是日不自苦者、必绝之民中、</p>
<p>30于是日操作者、必灭之民中、</p>
<p>31是日无论何工、俱勿作、在尔所居之处、著为永例、历世弗替、</p>
<p>32当守是日为肃安息日、而苦其心、是月九日薄暮、至明日薄暮、守为安息日、○</p>
<p>33耶和华谕摩西曰、</p>
<p>34告以色列族云、七月之望、为耶和华守构庐之节期、历至七日、</p>
<p>35首日有圣会、毋作苦、</p>
<p>36此七日间、日献火祭于耶和华、越至八日、亦为圣会、必献火祭于耶和华、斯为肃会、毋作苦、○</p>
<p>37上所言者、乃耶和华之节期、必宣告为圣会、献火祭、燔祭、素祭、灌祭、及他祭于耶和华、各依日之所宜、</p>
<p>38此在耶和华之安息日、与偿愿乐输、及献耶和华他祭品之外、○</p>
<p>39七月之望、田畴所产、敛藏既毕、必守耶和华之节期、历至七日、首日为肃安息、八日亦为肃安息、</p>
<p>40首日必取佳木之果、棕树之条、茂树之枝、溪旁之柳、欣喜欢忭于尔上帝耶和华前、历至七日、</p>
<p>41每岁七月间、必守此节七日、以奉事耶和华、著为永例、历世弗替、</p>
<p>42凡尔宗族、必处是庐、历至七日、</p>
<p>43俾尔子孙、历世知我导其祖出埃及时、使之居庐、我乃耶和华、尔之上帝也、</p>
<p>44摩西以耶和华之节期、宣告以色列众、</p>

</div>
</body>
</html>
