<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第四章</title>
</head>
<body>
<div>
<h3>第四章</h3>
<p>1主宜以公平待仆、知在天尔亦有主也、○</p>
<p>2祈祷惟恒、于此儆醒而感谢、</p>
<p>3且为我侪祈祷、俾上帝辟道之门、得言基督之奥秘、我为此而受缧绁也、</p>
<p>4令我阐发之、如所当言、</p>
<p>5尔于外人、当以智而行、光阴是惜、原文作补赎光阴</p>
<p>6言惟温和、如调以盐、则知所以应对人矣、○</p>
<p>7凡我之事、推基古将告尔、彼乃可爱之兄弟、于主为忠信之役、与我同为仆者、</p>
<p>8缘此、我遣之就尔、俾知我事、且慰尔心、</p>
<p>9并偕阿尼西母、彼乃忠信可爱之兄弟、尔之同侪也、二人将以斯地之事、悉告于尔、○</p>
<p>10我同囚之亚里达古、及巴拿巴之甥马可、俱问尔安、论此马可、尔已受命、彼若就尔、当接纳之、</p>
<p>11并有耶数、又名犹十都者、亦问尔安、是皆受割者、惟此三人为上帝国与我同劳、而慰我心焉、</p>
<p>12尔之同侪、基督耶稣之仆以巴弗、问尔安、彼恒为尔竭力祈祷、使尔树立成全、得悉上帝之旨、</p>
<p>13彼为尔曹、及在老底嘉希拉波立之众、厥劳甚多、我可为之证也、</p>
<p>14可爱之医士路加、及底马问尔安、</p>
<p>15尔宜问在老底嘉诸兄弟、与宁法及其家中之会安、</p>
<p>16此书既读于尔中、亦令读于老底嘉之会、而尔亦读来自老底嘉之书、</p>
<p>17寄语亚基布、慎其所受于主之职而尽之、○</p>
<p>18我保罗手书问尔安、宜念我之缧绁、愿恩惠偕尔焉、</p>

</div>
</body>
</html>
