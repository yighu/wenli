<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第四章</title>
</head>
<body>
<div>
<h3>第四章</h3>
<p>1故我为主被囚者劝尔、所行宜称乎所蒙之召、</p>
<p>2悉以谦逊、温柔恒忍、以爱相恕、</p>
<p>3以和平相维系、务守圣神之合一、</p>
<p>4体一、神一、如尔蒙召之望为一、</p>
<p>5主一、信一、洗一、</p>
<p>6上帝一、为众人之父、超乎众、贯乎众、在众中者也、</p>
<p>7然我侪蒙恩、各依基督所赐之量、</p>
<p>8故曰、其上升时、则俘所虏、而颁赉于人、</p>
<p>9夫既云上升、岂非曾降于地下乎、</p>
<p>10降者即高升于诸天、以充万有者也、</p>
<p>11其所赐者、有使徒、先知、宣道者、及牧师、教师、</p>
<p>12为欲成全圣徒、致役事之工、建基督之体、</p>
<p>13以至我众合一于信、及识上帝子、得为成人、造乎基督充溢之量、</p>
<p>14致不复为童稚、荡漾于诸教之风、受人诡谲欺惑之术、</p>
<p>15惟须居爱崇实、万事渐长于彼、彼乃元首、即基督也、</p>
<p>16由彼全体结构联络、百节相承、各依其功用而运动、俾之滋长、而自建于爱、○</p>
<p>17故我言之、且缘主切言之、尔之所行、毋复志意虚妄、如异邦人然、</p>
<p>18彼心思蒙昧、外乎上帝之生、因其无知而心顽也、</p>
<p>19既失其良、徇于邪侈、贪行诸污、</p>
<p>20尔学基督则不然、</p>
<p>21尔果闻之、且依耶稣之真、由之受教、</p>
<p>22尔于夙习之行、宜脱旧人、即以欺罔之欲、而自败者、</p>
<p>23心志亦宜更新、</p>
<p>24且衣以新人、乃肖上帝、由真理之圣与义而造者也、○</p>
<p>25故当去诳、与人言皆以其诚、盖我侪互相为肢也、</p>
<p>26怒勿干罪、勿衔怒至日落、</p>
<p>27勿与魔以间、</p>
<p>28窃者勿复窃、宁服劳、手作善工、得以济乏、</p>
<p>29秽言勿出口、惟于人之所需、以善言建之、致恩及听者、</p>
<p>30勿贻上帝之圣神忧、尔乃由之受印、以至赎日者、</p>
<p>31凡荼毒、忿怒、怨恨、喧哗、讪谤、并诸暴很、宜悉去之、</p>
<p>32彼此仁慈、矜恤、赦宥、如上帝由基督赦宥尔也、</p>

</div>
</body>
</html>
