<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十章</title>
</head>
<body>
<div>
<h3>第十章</h3>
<p>1春雨之时、当求雨于耶和华、耶和华发雷电、必降雨、赐人田间之蔬、</p>
<p>2家神言虚诞、卜筮见欺诳、妄宣伪梦、徒施慰藉、故民流离如羊、因无牧而困苦、</p>
<p>3我怒炽于牧者、必惩罚牡山羊、盖万军之耶和华垂顾其群、即犹大家、必使若临陈之骏马、</p>
<p>4隅石、幕钉、战弓、及诸主治者、将皆出于彼、</p>
<p>5彼若武士、当战争时、践其敌于衢泥、其战争也、因耶和华偕之、凡乘马者、无不惶愧、</p>
<p>6我将巩固犹大室、拯救约瑟家、导之旋归、加以矜悯、俾如未见弃者、盖我为其上帝耶和华、必听其祈、</p>
<p>7以法莲将如武士、中心欣悦、有若饮酒、其子见之则喜、其心因耶和华而乐、</p>
<p>8我将号召而集之、我已赎之、彼将繁衍、如昔日然、</p>
<p>9我将播之于列邦、彼在远方、必记忆我、偕其子女得生而还、</p>
<p>10我将引之出埃及、集之出亚述、导之入基列、及利巴嫩、其地不足以居之、</p>
<p>11我将经行苦海、冲击海涛、尼罗之深处必涸、亚述之骄矜必降、埃及之权柄必亡、</p>
<p>12我将使之恃耶和华而坚强、奉其名而往来、耶和华言之矣、</p>

</div>
</body>
</html>
