<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十四章</title>
</head>
<body>
<div>
<h3>第十四章</h3>
<p>1宜趋于爱、切慕神贶、其要者能豫言也、</p>
<p>2言方言者、非与人言、乃与上帝言、因无人达之、惟以其心而言奥秘也、</p>
<p>3豫言者乃与人言、建立奖劝安慰也、</p>
<p>4言方言者建乎己、豫言者建乎会、</p>
<p>5我愿尔众言方言、尤愿尔豫言、盖言方言者、若不译之、使会建立、则豫言者较之为大矣、</p>
<p>6兄弟乎、如我就尔、第言方言、而不以启示、知识、豫言、教诲语尔、则何益哉、</p>
<p>7夫有声无气之物、如箫如琴、使不正其音、焉知所鼓吹者何欤、</p>
<p>8角声无定、孰备战乎、</p>
<p>9尔曹亦然、若舌不出易解之言、焉知所言乎、乃于空而言耳、</p>
<p>10世之方言固多、莫不有其义、</p>
<p>11若不识其义、则言者将以我为夷、我亦将以言者为夷矣、</p>
<p>12尔曹既慕神贶、宜求充溢、以建乎会、</p>
<p>13故言方言者、宜求能译、</p>
<p>14如我以方言祈祷、是乃我心祈祷、而知识无所裨益、</p>
<p>15何则、我将以心祈祷、亦以知识祈祷、以心歌颂、亦以知识歌颂、</p>
<p>16否则、尔以心祝谢、蚩氓既不知云何、焉能依尔所谢而言阿们乎、</p>
<p>17是尔祝谢诚善、而他人无所建立、</p>
<p>18我谢上帝、我言方言、多于尔众、</p>
<p>19但在会中、与其以方言言万言、宁以知识言五言、以训人也、○</p>
<p>20兄弟乎、于心志勿为孩提、于恶慝当为赤子、于心志则为成人、</p>
<p>21律载云、主曰、我以异邦之舌、远人之唇、语于斯民、亦不我听、</p>
<p>22是以方言为征、非于信者、乃于不信者、豫言为征、非于不信者、乃于信者、</p>
<p>23若全会既集、皆言方言、有蚩氓或不信者入、岂不谓尔狂乎、</p>
<p>24若皆豫言、有不信者或蚩氓入、则为众所责、为众所拟、</p>
<p>25其心之隐微显露、即伏拜上帝、言上帝诚在尔中矣、○</p>
<p>26兄弟乎、是当若何、尔既集、或歌诗、或施教、或述启示、或言方言、或译方言、皆宜为建德而行、</p>
<p>27如有言方言者、宜二人、多则三人、依次而言、一人译之、</p>
<p>28若无译之者、则宜缄默于会中、第语诸己及上帝而已、</p>
<p>29豫言者亦宜二三人、其余则辨别之、</p>
<p>30旁坐者若得启示、先言者当缄默、</p>
<p>31盖尔咸能依次豫言、俾众受教亦受劝、</p>
<p>32夫先知之灵、服于先知也、</p>
<p>33盖上帝非紊乱之上帝、乃和平之上帝、在圣徒诸会皆然、○</p>
<p>34妇女在会、宜缄默勿言、务须承顺、如律所云、</p>
<p>35若欲有所学、于家问其夫可也、盖妇女言于会中、耻也、</p>
<p>36夫上帝之道、由尔出乎、抑独授尔乎、○</p>
<p>37若有自以为先知、或属圣神者、当知我所书、乃主之命也、</p>
<p>38其不知者听之、○</p>
<p>39是以兄弟当慕豫言、亦勿禁言方言、</p>
<p>40惟凡事合宜、循序而行焉、</p>

</div>
</body>
</html>
