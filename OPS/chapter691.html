<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第百三十九篇</title>
</head>
<body>
<div>
<h3>第百三十九篇</h3>
<p>大卫之诗使伶长歌之○</p>
<p>1耶和华欤、尔鉴察我、洞悉我兮、</p>
<p>2我坐我起、尔皆知之、遥悉我之意念兮、</p>
<p>3我行我卧、尔察之详、我之作为、尔知之稔兮、</p>
<p>4耶和华欤、我舌有言、尔无不知兮、</p>
<p>5尔环我于前后、按手于我躬兮、</p>
<p>6维此知识、其妙我不能测、其高我不能及兮、</p>
<p>7我何所往、以避尔神、我何所逃、以避尔面兮、</p>
<p>8若上升于高天、尔在于彼、若下榻于阴府、尔在于斯兮、</p>
<p>9若奋清晨之翼、居于海极、</p>
<p>10尔手必导我、尔右手必扶我兮、</p>
<p>11若谓幽暗必蔽我、环我之光、变为昏夜、</p>
<p>12然在于尔、幽暗不能隐藏、昏夜昭明如昼、暗同于光兮、</p>
<p>13我之脏腑、尔所缔造、我在母胎、尔所组织兮、</p>
<p>14我必称谢尔、因我受造奥妙可骇、尔之经纶奇异、我心深知兮、</p>
<p>15我受造于暗中、被精制于地之深处、我之形骸、无隐于尔兮、</p>
<p>16我质未成、尔目见之、为我所定之日、尚无其一、已尽录于尔册兮、</p>
<p>17上帝欤、尔对我之意念何其宝、厥数何其多、</p>
<p>18若核其数、多于海沙、我醒寤时、仍与尔偕兮、</p>
<p>19上帝欤、尔必戮恶人、嗜杀者欤、其远我兮、</p>
<p>20彼以恶言攻尔、尔敌妄称尔名兮、</p>
<p>21耶和华欤、恶尔者、我讵不恶之、敌尔者、我讵不憎之乎、</p>
<p>22我恶之甚、彼为我敌兮、</p>
<p>23上帝欤、鉴我而知我心、试我而知我意、</p>
<p>24观察我衷、有无恶行、导我于永生之途兮、</p>

</div>
</body>
</html>
