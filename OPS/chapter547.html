<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十七章</title>
</head>
<body>
<div>
<h3>第二十七章</h3>
<p>1约伯续申其词曰、</p>
<p>2上帝夺我理、全能者苦我魂、我指其生而誓、</p>
<p>3我命尚在于中、上帝之气、仍在我鼻、</p>
<p>4我口决不言非义、我舌亦不道诡谲、</p>
<p>5我断不以尔为是、至死不去我正、</p>
<p>6持守我义而弗失、我心毕生不我责、</p>
<p>7愿我敌同于恶人、起而攻我者、同于不义之人、</p>
<p>8不虔之辈、虽得货利、上帝夺取其魂、尚有何望、</p>
<p>9患难临之、上帝岂听其吁乎、</p>
<p>10彼岂以全能者为悦、恒祷上帝乎、</p>
<p>11上帝之作为、我将示尔、全能者之道、我不隐之、</p>
<p>12尔皆见此、何故成为虚妄、</p>
<p>13恶人由上帝所受之分、强暴者由全能者所得之业、</p>
<p>14即其子孙若繁、乃为锋刃、后裔不得饱食、</p>
<p>15其所遗者、必死而葬、嫠妇亦不举哀、</p>
<p>16彼虽积金如尘、备衣如土、</p>
<p>17然彼备之、而义人衣之、无辜者分其金、</p>
<p>18其筑室也、如虫作窝、如守望者构庐、</p>
<p>19彼富而卧、不得殡殓、转瞬之间、已归乌有、</p>
<p>20威烈如波涛及之、狂飇于夜间劫之、</p>
<p>21东风飘之长往、暴风吹之离所、</p>
<p>22上帝射之、不施矜恤、欲逃其手而不得、</p>
<p>23人向之鼓掌、叱之离所、</p>

</div>
</body>
</html>
