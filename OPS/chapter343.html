<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十三章</title>
</head>
<body>
<div>
<h3>第二十三章</h3>
<p>1或告大卫曰、非利士人攻基伊拉、劫其禾场、</p>
<p>2大卫咨诹耶和华曰、我往击非利士人可否、耶和华曰、其往击之、以援基伊拉、</p>
<p>3大卫之从者曰、今在犹大尚惧、况往基伊拉、攻非利士之军旅乎、</p>
<p>4大卫复咨诹耶和华、耶和华曰、起往基伊拉、我将以非利士人付于尔手、</p>
<p>5大卫及从者往基伊拉、与非利士人战、大行杀戮、虏其牲畜、而救基伊拉居民、○</p>
<p>6初、亚希米勒子亚比亚他逃至基伊拉、见大卫时、手携圣衣、</p>
<p>7或以大卫至基伊拉告扫罗、扫罗曰、上帝付之于我手矣、盖入有门有楗之邑、受困于其中也、</p>
<p>8扫罗乃招民众出战、欲下基伊拉、围困大卫、及其从者、</p>
<p>9大卫知扫罗蓄谋害己、遂谓祭司亚比亚他曰、携圣衣至、</p>
<p>10大卫祷曰、以色列之上帝耶和华欤、尔仆确闻扫罗欲至基伊拉、以我之故、翦灭斯邑、</p>
<p>11基伊拉人付我于其手乎、扫罗果来、如仆所闻乎、以色列之上帝耶和华欤、请告尔仆、耶和华曰、扫罗将至矣、</p>
<p>12大卫曰、基伊拉人以我及从者、付于扫罗手乎、耶和华曰、彼必付焉、</p>
<p>13大卫与其从者、约六百人、遂去基伊拉、择地而往、或告扫罗曰、大卫脱离基伊拉、扫罗遂止不出、○</p>
<p>14大卫居旷野之山寨、恒在西弗野之山地、扫罗索之无虚日、惟上帝不付于其手、</p>
<p>15大卫知扫罗已出、而索其命、时、大卫在西弗野之林中、</p>
<p>16扫罗子约拿单入林、见大卫、使赖上帝以为固、</p>
<p>17谓之曰、毋惧、我父扫罗之手、必不获尔、尔将为以色列王、我居其次、是我父扫罗所知也、</p>
<p>18二人乃于耶和华前立约、大卫居林、约拿单归其家、</p>
<p>19西弗人上基比亚、见扫罗曰、大卫匿于我所、处于林中之寨、在旷野南之哈基拉山、</p>
<p>20王欤、随意往彼、付之于王手、乃我之责也、</p>
<p>21扫罗曰、尔既恤我、愿耶和华锡嘏于尔、</p>
<p>22人言大卫甚狡、请尔旋归、复察其实、观其匿于何方、为谁所见、</p>
<p>23察其所匿诸处、既得其实、则返以告、我偕尔往、若在斯土、我必于犹大亿兆中、索之务获、</p>
<p>24西弗人遂起、先扫罗而返、时、大卫与从者、在玛云旷野南之亚拉巴、</p>
<p>25扫罗率从者往索之、或告大卫、大卫遂下至磐石、居玛云野、扫罗闻之、追于其野、</p>
<p>26扫罗行于山左、大卫与从者行于山右、大卫畏扫罗、急欲逃避、因扫罗与从者围大卫及其从者、欲执之、</p>
<p>27有使者至、谓扫罗曰、非利士人犯境、其速返、</p>
<p>28扫罗乃舍大卫、转攻非利士人、故名其处曰西拉哈玛希罗结、</p>
<p>29大卫去彼、居隐基底山寨、</p>

</div>
</body>
</html>
