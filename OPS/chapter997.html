<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十一章</title>
</head>
<body>
<div>
<h3>第十一章</h3>
<p>1耶稣既命十二门徒、乃去彼、往诸邑、施教宣道、○</p>
<p>2约翰在狱、闻基督所行、则遣其徒问之、</p>
<p>3曰、当来者尔乎、抑他人是望乎、</p>
<p>4耶稣曰、以尔所闻所见、往告约翰、</p>
<p>5如瞽者明、跛者行、癞者洁、聋者听、死者苏、贫者闻福音、</p>
<p>6凡不我弃者福矣、</p>
<p>7其人归、耶稣举约翰语众曰、尔曩出野何观耶、风动之苇乎、</p>
<p>8抑尔出何观耶、衣毳衣者乎、衣毳衣者、在王宫也、</p>
<p>9然则尔出何为也、观先知乎、是也、我语汝、且卓越于先知也、</p>
<p>10此即经所谓、我遣我使先尔、以备尔路者也、</p>
<p>11我诚语汝、妇之所生、未有大于施洗约翰者、然在天国之微者、犹大于彼也、</p>
<p>12自施洗约翰迄今、天国被攻、而攻者奋力得之、</p>
<p>13盖诸先知及律法、豫言至约翰而止、</p>
<p>14尔愿承之、此即当来之以利亚也、</p>
<p>15有耳以听者、宜听焉、</p>
<p>16斯世将何以喻之、譬童子坐于市、呼其侣曰、</p>
<p>17我吹龠、尔不踊、我举哀、尔不擗、</p>
<p>18盖约翰至、不食不饮、人言其患鬼、</p>
<p>19人子至、式食式饮、人言其嗜食甘酒、税吏罪人之友也、夫智也、因其行而善之、○</p>
<p>20时、耶稣以其多行异能之诸邑、不改悔、而责之曰、</p>
<p>21祸哉、哥拉汛乎、祸哉、伯赛大乎、盖在尔中所行之异能、若行于推罗西顿、则早衣麻蒙灰而改悔矣、</p>
<p>22我语汝、当鞫日、推罗西顿之刑、较尔犹易受也、</p>
<p>23迦百农欤、尔将升于天乎、必下阴府耳、盖在尔中所行异能、若行于所多玛、则今日犹存、</p>
<p>24我语汝、当鞫日、所多玛之刑、较尔犹易受也、○</p>
<p>25耶稣又曰、父乎、天地主也、我称谢尔、以此事、于智者达者则隐之、于赤子则显之、</p>
<p>26父乎、然也、此乃尔所悦者也、</p>
<p>27万有由父赐我、父之外无识子者、子及子所欲示者之外、无识父者、</p>
<p>28凡劳苦负重者就我、我赐尔安、</p>
<p>29我心温柔谦逊、宜负我轭而学我、则尔心获安、</p>
<p>30盖我轭易、我负轻也、</p>

</div>
</body>
</html>
