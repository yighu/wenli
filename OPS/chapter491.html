<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第四章</title>
</head>
<body>
<div>
<h3>第四章</h3>
<p>1犹大便雅悯之敌、闻俘囚之众、为以色列之上帝耶和华建殿、</p>
<p>2则诣所罗巴伯与族长、谓之曰、请许我与尔同建、盖我寻求尔之上帝、如尔曹然、自亚述王以撒哈顿携我来时、以迄于今、与之献祭、</p>
<p>3所罗巴伯与耶书亚、及其余以色列族长曰、建上帝室、尔曹勿与、惟我侪为以色列之上帝耶和华自建之、循波斯王古列所命、</p>
<p>4缘此、斯土之民使犹大人手弱、扰其工作、</p>
<p>5贿通议士、以败其志、自波斯王古列在位之日、至波斯王大利乌即位之年、皆如是、</p>
<p>6亚哈随鲁即位时、敌人具呈、讼犹大及耶路撒冷居民、○</p>
<p>7亚达薛西年间、比施兰、米特利达、他别、与其党具呈上告、乃用亚兰文字、亚兰方言、</p>
<p>8方伯利宏、缮写伸帅、亦上告、</p>
<p>9二人及其同侪、底拿人、亚法萨提迦人、他毗拉人、亚法撒人、亚基卫人、巴比伦人、书珊迦人、底亥人、以拦人、</p>
<p>10与其余诸族、即尊大之亚斯那巴所迁、置于撒玛利亚邑、及伯拉河西者、</p>
<p>11奉表于亚达薛西王、其文曰、尔仆河西之人奏王、</p>
<p>12愿王知之、自尔而来、至于我所耶路撒冷之犹大人、建此叛乱恶劣之邑、已治其基、而成其垣、</p>
<p>13愿王知之、若建斯邑而成其垣、其后彼不进贡、输饷纳税、终必有损于王、</p>
<p>14我侪既食宫盐、不宜见王受辱、故奏于王、</p>
<p>15请稽先王典籍、则见而知、此为叛乱之邑、自古多起纷扰、常为列王诸州之害、故为荒墟、</p>
<p>16敢陈于王、若斯邑复建、其垣竣工、则河西之地、不复为王有矣、</p>
<p>17王谕方伯利宏、缮写伸帅、与其同侪、居撒玛利亚及河西者、曰、愿尔绥安、</p>
<p>18尔曹所陈之表、诵于我前既悉、</p>
<p>19我命考稽、悉知此邑自古叛王、中有悖逆叛乱之事、</p>
<p>20惟昔有权之王、治耶路撒冷、管辖河西四境、其人为之进贡、输饷纳税、</p>
<p>21尔当发令、俾其人止工、不建斯邑、俟我再降谕旨、</p>
<p>22尔其慎之、勿延、奚可生害、致亏诸王哉、</p>
<p>23亚达薛西王之诏一道、既读于利宏、缮写伸帅、及其同侪前、彼众急往耶路撒冷、见犹大人、以权力迫之止工、</p>
<p>24于是耶路撒冷建上帝室之工乃止、迄于波斯王大利乌二年、</p>

</div>
</body>
</html>
