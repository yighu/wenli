<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三章</title>
</head>
<body>
<div>
<h3>第三章</h3>
<p>1拿俄米谓媳曰、我女欤、我不当为尔求安处之所、俾尔获福乎、</p>
<p>2昔尔与波阿斯使女偕、波阿斯非我之戚族乎、彼今夜在禾场、簸扬麰麦、</p>
<p>3尔其浴身、沐膏衣衣、住于禾场、惟勿令其见之、迨其饮食既毕、</p>
<p>4彼偃卧时、尔察其处、然后入、启其足而卧、彼必告尔以所当行、</p>
<p>5曰、凡尔所言、我必遵行、</p>
<p>6遂往禾场、凡姑所命、悉遵行之、</p>
<p>7波阿斯饮食已毕、中心欢悦、往卧于麦积之首、妇乃潜至、启其足而卧焉、</p>
<p>8中夜波阿斯惊骇、反侧、知有妇附其足而卧、</p>
<p>9曰、尔为谁、曰、尔婢路得、请以裾覆我、盖尔乃宜赎我产者、</p>
<p>10曰、我女欤、愿耶和华锡嘏于尔、尔于少者、无论贫富、俱不相从、尔之施恩、其终较隆于始、</p>
<p>11我女欤、毋惧、举邑皆知尔乃淑女、尔所言者、我必为尔行之、</p>
<p>12我诚宜赎尔产、惟尚有一人、较我尤近、</p>
<p>13今夜且宿于此、迨至诘朝、如彼欲赎尔产、则善、如其不赎、我指耶和华之生而誓、我必为尔赎之、卧此以待旦可也、</p>
<p>14遂附其足而卧、未能相辨之时即起、盖波阿斯曰、勿使人知有妇至场、</p>
<p>15又曰、持所衣之外衣、既持之、则量麰麦六量、置诸其肩、乃入于邑、</p>
<p>16至其姑所、姑曰、我女欤、尔所遇若何、妇以波阿斯所待悉告之、</p>
<p>17又曰、其人给我麰麦六量、曰、勿徒手诣尔姑、</p>
<p>18姑曰、我女欤、其安坐、以觌其事若何而成、盖今日事苟未成、其人必不中止、</p>

</div>
</body>
</html>
