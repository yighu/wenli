<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第九章</title>
</head>
<body>
<div>
<h3>第九章</h3>
<p>1耶稣登舟而济、归故邑、</p>
<p>2有人舁瘫痪卧于榻者就之、耶稣见其信、谓瘫痪者曰、小子、安心、尔罪赦矣、</p>
<p>3有士子数人、意谓僭妄哉若人、</p>
<p>4耶稣知其意、曰、尔心何怀恶耶、</p>
<p>5言尔罪赦矣、与言起而行、孰易、</p>
<p>6但令尔知人子在世、有权以赦罪耳、遂语瘫痪者曰、起、取榻以归、</p>
<p>7即起而返、</p>
<p>8众见之悚然、归荣上帝、因其以如是之权赐人也、○</p>
<p>9耶稣由此而往、见有名马太者、坐于税关、谓之曰、从我、遂起从之、</p>
<p>10耶稣席坐其家、诸税吏及罪人至、与耶稣及门徒偕坐、</p>
<p>11法利赛人见之、谓其徒曰、尔师奚与税吏罪人共食乎、</p>
<p>12耶稣闻之曰、健者不需医、惟病者需之、夫我欲矜恤、不欲祭祀之意、尔往学之、</p>
<p>13盖我来、非召义人、乃召罪人耳、○</p>
<p>14时、约翰之门徒至、曰、我与法利赛人数禁食、惟尔门徒不禁食、何也、</p>
<p>15耶稣曰、新娶者偕在、贺之者岂能哀恸乎、惟日将至、新娶者见接而去、乃禁食耳、</p>
<p>16未有以新布补旧衣者、以所补者反损其衣、而绽尤甚、</p>
<p>17未有以新酒注旧革囊者、恐囊裂酒漏、其囊亦败、惟新酒注新囊、斯二者俱存矣、○</p>
<p>18言时、有宰来拜曰、我女甫死、尔来手按之、则生矣、</p>
<p>19耶稣起而从之、门徒偕焉、</p>
<p>20有妇患痭十有二年、尾耶稣后、扪其衣缘、</p>
<p>21意谓、第扪其衣必愈、</p>
<p>22耶稣回顾曰、女欤、安心、尔信愈尔、自是妇愈、</p>
<p>23耶稣入宰者之家、见吹龠者、及众号啕、</p>
<p>24谓之曰、退、女非死、乃寝耳、众哂之、</p>
<p>25既屏众、乃入、执其手、女即起、</p>
<p>26于是声闻遍扬斯地、○</p>
<p>27耶稣由此而往、有二瞽者从之、呼曰、大卫之裔、矜恤我、</p>
<p>28入室、瞽者就之、耶稣曰、尔信我能为此乎、对曰、主、然、</p>
<p>29乃扪其目曰、如尔信成之、</p>
<p>30其目即启、耶稣严戒之曰、慎勿令人知之、</p>
<p>31二人出、遍扬其名于斯地、○</p>
<p>32当其出也、有携喑哑而患鬼者就之、</p>
<p>33鬼既逐、哑遂言、众异之曰、以色列中、未尝见是也、</p>
<p>34法利赛人曰、彼藉鬼王逐鬼耳、○</p>
<p>35耶稣周游乡邑、在会堂训诲、宣天国福音、医诸疾病、</p>
<p>36见众悯之、以其困苦流离、犹羊无牧也、</p>
<p>37遂语其徒曰、穑多工少、</p>
<p>38宜求穑主、遣工力穑焉、</p>

</div>
</body>
</html>
