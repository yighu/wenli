<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三十六章</title>
</head>
<body>
<div>
<h3>第三十六章</h3>
<p>1人子欤、当对以色列山冈预言曰、以色列山冈乎、其听耶和华言、</p>
<p>2主耶和华曰、敌指尔云、嘻嘻、上古之高地、为我所有、</p>
<p>3故尔当预言曰、主耶和华云、敌人使尔荒凉、四周吞噬、俾为列国遗民之业、为喋喋者谈论、被人毁谤、</p>
<p>4以色列山冈欤、宜听主耶和华言、主耶和华告诸山冈涧谷、荒芜之区、委弃之邑、为四周列国遗民所劫掠讥诮者、</p>
<p>5主耶和华云、列国遗民及以东全地、满心喜乐、衷怀轻藐、据有我地、驱逐居民、劫掠殆尽、故我忌嫉、愤烈若火、而加谴责、</p>
<p>6尔其指以色列地预言、对山冈涧谷曰、主耶和华云、因尔负异邦之毁辱、我以忿嫉而言、</p>
<p>7主耶和华曰、我既举手而言、尔四周之列邦、必负其辱、</p>
<p>8以色列山冈乎、尔必为我民以色列、发枝结实、盖其归期迩矣、</p>
<p>9我必转而为尔、俾得耕种、</p>
<p>10我必使以色列家、生齿繁衍于尔上、邑有居民、荒虚复建、</p>
<p>11我必增人畜于尔上、俾其孳息繁庶、居民如昔、我待遇尔、较前尤厚、则知我乃耶和华、</p>
<p>12且使我民以色列、往来于尔中、据尔为业、不复丧其子、</p>
<p>13主耶和华曰、有人云、尔素吞噬人、使民丧子、</p>
<p>14今而后不复吞噬人、不复使尔民丧子、主耶和华言之矣、</p>
<p>15亦不复闻异邦之毁辱、不复受列国之谤渎、不复使尔民颠踬、主耶和华言之矣、○</p>
<p>16耶和华谕我曰、</p>
<p>17人子欤、以色列家居故土时、以其所行所为玷污之、其行之污、我视若行癸不洁之妇、</p>
<p>18彼流人血、崇拜偶像、玷污斯土、故我倾怒其上、</p>
<p>19散之于列国、分之于异邦、依其所行所为而鞫之、</p>
<p>20彼至异邦、污我圣名、因人指之曰、斯为耶和华之民、出于其地者、</p>
<p>21惟我惜我圣名、即以色列家至异邦所污者、</p>
<p>22故当谓以色列家云、主耶和华曰、以色列家乎、我之行是、非为尔故、乃为我圣名、尔至异邦所污者、</p>
<p>23尔在异邦污我大名、我必使之成圣、我于尔前既显为圣、异邦则知我乃耶和华、主耶和华言之矣、</p>
<p>24我必导尔出于异邦、集尔离乎列国、引尔归于故土、</p>
<p>25以清水洒尔、使尔为洁、涤尔诸污、除尔所有之偶像、</p>
<p>26以新心赐尔、以新神赋于尔衷、去尔石心、锡以肉心、</p>
<p>27以我神赋于尔衷、使尔循我典章、守我律例、而遵行之、</p>
<p>28尔必居于我赐尔祖之地、尔为我民、我为尔上帝、</p>
<p>29援尔脱于诸污、使五谷丰登、不加尔饥馑、</p>
<p>30木实增益、土产繁盛、不复因饥馑受辱于异邦、</p>
<p>31尔必追念尔之恶行、与所为不善、则因尔罪恶、及可恶之事、而自怨焉、</p>
<p>32主耶和华曰、以色列家乎、当知我之行是、非为尔故、宜为尔途含羞怀惭、</p>
<p>33主耶和华曰、我洁尔脱于愆尤之日、必使尔邑复有居民、荒墟复建、</p>
<p>34荒寂之地、过者目睹、必复耕耘、</p>
<p>35人必曰、昔也斯土荒芜、今则若伊甸囿、荒凉寂寞倾毁之邑、今有垣墉居民、</p>
<p>36四周所遗之族、必知我耶和华建造倾毁之区、培植荒芜、我耶和华言之、亦必成之、○</p>
<p>37主耶和华曰、以色列家若求于我、我必允之、俾其生齿繁多、有若羊群、</p>
<p>38使荒凉之邑充满人群、若于耶路撒冷节期、牺牲之群、则知我乃耶和华、</p>

</div>
</body>
</html>
