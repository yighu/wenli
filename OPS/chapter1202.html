<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十一章</title>
</head>
<body>
<div>
<h3>第十一章</h3>
<p>1夫信为所望者之基、未见者之据、</p>
<p>2古人以之而得美称、</p>
<p>3我侪以信、知诸世界乃由上帝之言而造、致所见者、非由可见者而成也、</p>
<p>4亚伯以信、而献祭于上帝、较该隐尤善、由是得证为义、即上帝因其礼而证之、且由此信虽死犹言、</p>
<p>5以诺以信而被徙、使之不死、人不复遇焉、上帝徙之故也、盖其未徙之先、已得上帝悦之之证、</p>
<p>6外乎信则不见悦、就上帝者、必信其有、且信其赏赉求之者也、</p>
<p>7挪亚以信、而得示以未见之事、寅畏而备方舟、以救其家、由此而罪世、且得依信之义也、</p>
<p>8亚伯拉罕有信、蒙召承顺、往于将受为业之地、既出、不知所往、</p>
<p>9以信而旅于所许之地、如在异地、与共承一许之以撒雅各居幕无殊焉、</p>
<p>10盖望有基之邑、其营之造之者、上帝也、</p>
<p>11撒拉有信、虽逾生育之年、尚能怀妊、以许之者诚信也、</p>
<p>12故自一人犹已死者、生育如天星之繁多、如海沙之无数、○</p>
<p>13此皆有信而死、未得所许、惟遥望而迎之、自谓在世为宾旅、为寄居者、</p>
<p>14夫如是言者、明表其寻求家乡也、</p>
<p>15若念所出之地、必有机可归、</p>
<p>16惟其所慕者尤善、即在天者、故上帝不耻称为彼之上帝、盖已为之备邑焉、○</p>
<p>17亚伯拉罕有信、见试时献以撒、即欣承诸许者、献其独生之子、</p>
<p>18主曾语之曰、尔裔将由以撒而称、</p>
<p>19彼以为上帝能使人自死而起、亦如自死中而反受其子也、</p>
<p>20以撒有信、于将来之事、祝雅各以扫、</p>
<p>21雅各有信、濒死时、祝约瑟二子、扶杖而拜、</p>
<p>22约瑟有信、临终时、言及以色列裔之将去此、且以己之骸骨嘱之、</p>
<p>23摩西生时、其父母有信、见子美都、匿之三月、不畏王命、</p>
<p>24摩西有信、既长、不愿称为法老女之子、</p>
<p>25宁与上帝民共受艰辛、不欲暂享罪恶之乐、</p>
<p>26以为缘基督受辱、富于埃及所有之财货、望赏赉故也、</p>
<p>27彼以信而去埃及、不畏王怒、因其坚忍、如见莫能见者、</p>
<p>28以信而立逾越节、及洒血礼、免灭长子者及于民众、</p>
<p>29民众以信而涉红海、如履陆地、埃及人试行之而沈溺、</p>
<p>30且以信而环绕耶利哥城、历七日而倾圮、</p>
<p>31娼妓喇合以信、而和平接纳侦者、故不与不顺者偕亡、</p>
<p>32我又何言哉、如基甸、巴拉、参孙、耶弗他、大卫、撒母耳、与诸先知、若言之、时则不足矣、</p>
<p>33其人以信而服诸国、行公义、得应许、箝狮口、</p>
<p>34灭火势、避锋刃、弱而强、战而勇、破异邦军、</p>
<p>35有妇得其死者复生、亦有遭酷刑而不愿赎、欲得尤善之复起、</p>
<p>36又有受戏玩、鞭扑、缧绁、囹圄之试、</p>
<p>37受石击、锯解、磨炼、死于锋刃、衣绵羊山羊之皮而流离、受穷乏、患难、暴虐、</p>
<p>38于荒野、山岭、洞穴、地窟、转徙无常、若此之人、乃斯世不堪有者也、</p>
<p>39是皆以信得美证、而未获所许、</p>
<p>40盖上帝为我侪所备尤善、使彼外乎我侪者、不得完全也、</p>

</div>
</body>
</html>
