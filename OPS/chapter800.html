<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第四十七章</title>
</head>
<body>
<div>
<h3>第四十七章</h3>
<p>1巴比伦处子欤、尔其下、坐于尘埃、迦勒底女子欤、尔无位、坐于土壤、不复称为娇娆窈窕、</p>
<p>2取磨磨粉、去尔帕、解尔裳、跣足涉溪、</p>
<p>3必裸尔体、以暴尔丑、我必复仇、不恕一人、</p>
<p>4赎我侪者、厥名万军之耶和华、以色列之圣者、</p>
<p>5迦勒底女子欤、其默然而坐、入于幽暗、盖尔不复称为列邦之主母、</p>
<p>6昔我震怒我民、玷污我业、付于尔手、尔不之恤、以尔重轭加于耆老、</p>
<p>7自谓我必永为主母、不思此事、不虑厥终、○</p>
<p>8尔宴乐安居、自谓有我、我外无他、必不孤坐为嫠、亦不丧子、尔其听诸、</p>
<p>9一日之间、俄顷之际、二者临尔、为嫠丧子、在尔多行邪术、广施符咒之时、其灾必悉临尔、</p>
<p>10尔恃己恶、自言无见我者、尔之智识诱尔、自谓有我、我外无他、</p>
<p>11是故祸患必临尔、不知所由、灾难必及尔、无以禳之、殄灭突来、难以逆料、</p>
<p>12尔今起立、施尔符咒、及诸邪术、即尔自幼所勤习者、试观其效、或能获益、或能慑敌、</p>
<p>13尔因多谋、而致疲惫、维彼观天象、察星辰、每月预告将来之事者、今其起立、庶可救尔、免罹后患、</p>
<p>14彼众必如草芥、被火焚毁、不能自救脱于烈焰、此火非炭足以暖体、可坐其前、</p>
<p>15尔所勤劳之事、于尔将如是、自幼与尔贸易者、各归其所、无人援尔、</p>

</div>
</body>
</html>
