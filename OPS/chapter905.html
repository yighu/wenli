<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十九章</title>
</head>
<body>
<div>
<h3>第二十九章</h3>
<p>1十年十月十二日、耶和华谕我曰、</p>
<p>2人子欤、其面埃及王法老、及埃及四境而预言曰、</p>
<p>3主耶和华云、埃及王法老乎、我为尔敌、尔乃巨鳄、卧于河中、自谓河为我有、我为己造之、</p>
<p>4我必以钩贯尔之颊、使河中之鱼、附于尔鳞、曳尔及附鳞之鱼、俱出于河、</p>
<p>5掷尔及尔河中之鱼于野、仆于田间、不集不敛、必付尔于地之走兽、天之飞鸟、为其所食、</p>
<p>6埃及居民、则知我乃耶和华、盖埃及人、为以色列家所恃之苇杖、</p>
<p>7彼执尔于手、尔则断折、致伤其肩、彼倚尔时、尔则断折、致闪其腰、</p>
<p>8故主耶和华曰、我必使刃临尔、绝尔人畜、</p>
<p>9因埃及王自谓、河为我有、乃我所造、埃及地必凄凉荒废、则知我乃耶和华、</p>
<p>10我乃敌尔、及尔诸河、必使埃及地荒废凄凉、自密夺至色弗尼、延及古实界、</p>
<p>11人足不履之、兽蹄不经之、无人居处、历四十年、</p>
<p>12我必使埃及地荒芜、列于荒芜之国、其邑毁坏、列于毁坏之邑、历四十年、使埃及人散于异邦、分于列国、</p>
<p>13主耶和华曰、越四十年、我必集埃及人、使离分散而至之民、</p>
<p>14反其俘囚、俾归巴忒罗地、乃其故土、在彼为卑微之邦、</p>
<p>15即列国中之至卑者、不复振兴、超越诸邦、我必减其人数、俾其不再统辖诸国、</p>
<p>16不复为以色列家所赖、以色列家若仰望之、必忆其罪、而知我乃主耶和华、○</p>
<p>17二十七年正月朔、耶和华谕我曰、</p>
<p>18人子欤、巴比伦王尼布甲尼撒、遣师以攻推罗、乃为大役、故皆髡首破肩、而王及军旅、未得攻推罗之犒劳、</p>
<p>19故主耶和华曰、我必以埃及地、赐巴比伦王尼布甲尼撒、彼必虏其庶民、掠其财物、夺其所获、以犒其军、</p>
<p>20彼为我供役、我以埃及地赐之、以为赏劳、主耶和华言之矣、○</p>
<p>21是时、我必使以色列家萌一角、俾尔启口于其中、彼则知我乃耶和华、</p>

</div>
</body>
</html>
