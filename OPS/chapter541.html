<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十一章</title>
</head>
<body>
<div>
<h3>第二十一章</h3>
<p>1约伯曰、</p>
<p>2尔且谛听我言、乃尔相慰之事、</p>
<p>3请容我亦言之、后加姗笑可也、</p>
<p>4我诉冤抑、岂向人乎、何为不焦急乎、</p>
<p>5尔其注意于我、必将骇异、以手掩口、</p>
<p>6每有思忆、我则烦扰、遍体战栗、</p>
<p>7恶人何以生存、享寿、势力烜赫、</p>
<p>8目睹子孙与之偕立、后嗣在其目前、</p>
<p>9其家平康、无所畏惧、上帝之杖、不加其身、</p>
<p>10牡牛孳息、靡有断绝、牝牛产犊、亦不堕胎、</p>
<p>11孩童出则成群、子女舞蹈、</p>
<p>12和琴鼓而讴歌、听箫声而欢乐、</p>
<p>13度日亨通、俄顷下于阴府、</p>
<p>14若辈对上帝曰、尔其去我、我不愿知尔道、</p>
<p>15全能者谁、致我事之、祈之有何益乎、</p>
<p>16然其福非在己手、恶人所谋、我乃远之、</p>
<p>17其灯见灭、其祸猝来、上帝赫怒、加以困苦、</p>
<p>18彼若飘于风前之草芥、狂飇吹散之秕糠、何尝有是事哉、</p>
<p>19尔曰、上帝积其恶、罚其嗣、然何不报于其身、使自知之、</p>
<p>20俾目睹其败亡、亲饮全能者之忿怒、</p>
<p>21其月数既尽、奚虑其家室、</p>
<p>22上帝既鞫居高者、有人能以知识教之乎、</p>
<p>23有人至死、身躯壮健、无不平康安逸、</p>
<p>24胸鬲脂充、骸骨髓润、</p>
<p>25又有至死、心怀困苦、未尝享福、</p>
<p>26要皆偃卧土中、为蛆所覆、</p>
<p>27我知尔意、与尔所以枉我之谋、</p>
<p>28尔曰、霸者之室家安在、恶人之居幕奚存、</p>
<p>29尔未询行路之人乎、不知其引证乎、</p>
<p>30即恶人于患难之日获免、在震怒之时得脱、</p>
<p>31彼之所行、孰面语之、彼之所作、谁能报之、</p>
<p>32虽然、至终被舁于墓、人守其陵、</p>
<p>33彼以幽谷之块为甘、先之往者无数、从其后者甚繁、</p>
<p>34如是、尔之应答既谬、何为徒慰我乎、</p>

</div>
</body>
</html>
