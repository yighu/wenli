<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三十三章</title>
</head>
<body>
<div>
<h3>第三十三章</h3>
<p>1耶利米仍幽于护军之院、耶和华复谕之曰、</p>
<p>2行之者耶和华、造而立之者耶和华、耶和华我名也、</p>
<p>3尔其吁我、我必应之、示以大而且艰、尔所未知之事、</p>
<p>4论此邑之第宅、与犹大王宫室、拆毁以御敌人之垒及锋刃、以色列之上帝耶和华曰、</p>
<p>5众至、与迦勒底人战、我因斯民之恶、掩面不顾此邑、必以我发忿震怒所杀之尸、充其第宅、</p>
<p>6我必疗其疾、使之得医而痊愈、示以平康诚实之广大、</p>
<p>7返犹大以色列之俘囚、建之如初、</p>
<p>8彼获罪于我、我必洁之、干咎于我、我必宥之、</p>
<p>9此邑在天下万国中、必于我为可喜可赞、有荣之名、凡闻我所锡之福祉、所加之平康、必因而惊惶战栗、</p>
<p>10耶和华曰、尔言斯土荒芜、人畜俱泯、然在犹大诸邑、暨耶路撒冷街衢、无居民、无人畜之处、</p>
<p>11必复闻欢欣喜乐之声、新娶者与新妇之声、亦闻人言宜称谢万军之耶和华、盖耶和华为善、慈惠永存、又闻人携酬恩祭、入于耶和华室、因我必返斯土之俘囚、使之如初、耶和华言之矣、</p>
<p>12万军之耶和华曰、斯土诸邑、悉成荒芜、人畜俱泯、必有牧者之场、群羊偃卧于彼、</p>
<p>13在山地洼地、南土之诸邑、便雅悯地、及耶路撒冷四周、犹大诸邑、必复有群羊经核者之手下、耶和华言之矣、○</p>
<p>14耶和华曰、时日将至、我论以色列家、及犹大家、所言之嘉言、我必成之、</p>
<p>15其日其时、我必为大卫兴一义者、乃其条肄、彼将秉公行义于斯土、</p>
<p>16是日也、犹大获救、耶路撒冷安居、其名必称曰耶和华乃我义、</p>
<p>17盖耶和华曰、大卫必永不乏人、居以色列家之位、</p>
<p>18祭司利未人亦不乏人、献燔祭、焚素祭、恒献他祭于我前、</p>
<p>19耶和华谕耶利米曰、</p>
<p>20耶和华云、我所立昼夜之约、如尔曹能废之、使昼夜失时、</p>
<p>21则我与我仆大卫所立之约亦可废、使彼乏嗣以践其位、事我之祭司利未人、其约亦可废焉、</p>
<p>22天象不可胜数、海沙不可胜量、我必如是繁衍我仆大卫之裔、与事我之利未人、</p>
<p>23耶和华谕耶利米曰、</p>
<p>24斯民所云、耶和华已弃其所选之二族、其言尔不思之乎、彼若斯篾视我民、以为不复成国、</p>
<p>25耶和华曰、如我所立昼夜之约可废、如我未定天地之例、</p>
<p>26则我遗弃雅各之裔、及我仆大卫之裔、不取大卫之裔、以治亚伯拉罕以撒雅各之后、盖我必返其俘囚、加以矜恤、</p>

</div>
</body>
</html>
