<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二章</title>
</head>
<body>
<div>
<h3>第二章</h3>
<p>1当书达以弗所会之使者云、右手执七星、行于七金灯台间者曰、</p>
<p>2我知尔诸行、勤劳忍耐、彼恶者尔不能容、自谓使徒而非然者、尔曾试之、知其伪矣、</p>
<p>3尔有忍耐、尝因我名、容忍而不倦、</p>
<p>4然我有所责尔者、以尔初时之爱已弃之矣、</p>
<p>5故当忆尔何自而陨、且改悔、行尔初行、否则我将至、迁尔灯台、离乎其所、</p>
<p>6然尔尚有可取者、以尔恶尼哥拉党之行、我亦恶之、</p>
<p>7有耳者、宜听圣神所语诸会者、获胜者、我将以维生之树食之、即在上帝乐园者也、○</p>
<p>8当书达士每拿会之使者云、为始为终、既死而生者曰、</p>
<p>9我知尔之患难贫乏、而实富有、且知自谓犹太人者之谤讟、然非犹太人、乃撒但之党、</p>
<p>10勿惧尔所将受之苦、魔将投尔中数人于狱以试之、尔将受难十日、宜忠信至死、我则赐尔以维生之冕、</p>
<p>11有耳者、宜听圣神所语诸会者、获胜者不见伤于二次之死、○</p>
<p>12当书达别迦摩会之使者云、其有双锋利剑者曰、</p>
<p>13我知尔居所、乃撒但之座所在、昔我忠信之证者安提帕、见杀于尔中、即撒但之所居、尔则持我名、亦未尝拒我道、</p>
<p>14然我有数端责尔、因尔处有持巴兰之训者、昔巴兰训巴勒投踬石于以色列民前、使食祭像之物并行淫、</p>
<p>15又有持尼哥拉党之教者、亦若是、</p>
<p>16故当改悔、不然、我速就尔、以口中之剑与之战矣、</p>
<p>17有耳者、宜听圣神所语诸会者、获胜者、我则赐以所藏之玛那、且赐之白石、上书新名、受者而外、无识之者、○</p>
<p>18当书达推雅推喇会之使者云、上帝子目如火焰、足似明铜者曰、</p>
<p>19我知尔诸行、与爱与信、役事、忍耐、且尔后之所为、较胜于前、</p>
<p>20然我有所责尔者、以尔容自称先知之妇耶洗别、彼诲我诸仆、诱之行淫、且食祭像之物、</p>
<p>21我予以改悔之机、然彼终不改其淫行、</p>
<p>22我将投之于床、与之行淫者、若不改其所为、我亦投之于大难、</p>
<p>23且毙其子女、俾诸会知我乃察人心肠者、依尔曹所行而施之也、</p>
<p>24惟我语尔、在推雅推喇之余众、凡未受此训、亦不识所谓撒但之深邃者、我不以他任委诸尔、</p>
<p>25惟当守尔所有、以待我来、</p>
<p>26获胜者与终守我行者、我将赐之权以制列邦、</p>
<p>27将牧以铁杖、如碎陶人之器、犹我亦承受于我父然、</p>
<p>28我又以晨星赐之、</p>
<p>29有耳者、宜听圣神所语诸会者、</p>

</div>
</body>
</html>
