<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十一章</title>
</head>
<body>
<div>
<h3>第二十一章</h3>
<p>1我又见天地一新、盖前之天地已逝、海亦不复有矣、</p>
<p>2又见圣邑新耶路撒冷、由上帝自天而降、如新妇妆饰、特备以待其夫、</p>
<p>3我闻大声自座而出云、上帝之幕在于人间、将与之同居、彼将为其民、上帝必偕之、为其上帝、</p>
<p>4且尽拭其泪、死不复有、哀也、哭也、苦也、亦不复有、盖前事已逝矣、</p>
<p>5居于座者曰、我更新万有、又曰、书之、此言信且真也、</p>
<p>6又谓我曰、悉成矣、我乃始与终、本与末、凡渴者、将以维生之水源予之、而无费也、</p>
<p>7获胜者将承此、我为彼之上帝、彼为我子、</p>
<p>8但畏怯、不信、可憎、凶杀、淫乱、巫术、拜像、及凡言诳之人、其分乃在焚火与硫之湖、此即二次之死也、○</p>
<p>9手执七盂、满盛七末灾之七使、其一就而语我曰、来、我将示尔以新妇、即羔之妻也、</p>
<p>10我遂感于圣神、被携至一大且高之山、示我以圣邑耶路撒冷、由上帝自天而降、</p>
<p>11有上帝之荣、其光似至宝之石、有若碧玉、明如水晶、</p>
<p>12有垣大而且高、十有二门、门有十二使者、上书以色列十二支之名、</p>
<p>13南北东西、各有三门、</p>
<p>14邑垣十有二基、上书十二使徒之名、即羔之使徒也、</p>
<p>15与我言者执金苇为度、以度其邑与门与垣、</p>
<p>16邑形四方、长广相等、以苇度之、得四千里、长广及高相同、</p>
<p>17度垣得一百四十四肘、使者之度、乃人之度也、</p>
<p>18垣筑以碧玉、邑为澄金、其澄若玻璃焉、</p>
<p>19邑垣之基、饰以各种宝石、一碧玉、二蓝玉、三苍玉、四青玉、</p>
<p>20五红玉、六玛瑙、七黄玉、八水苍玉、九淡黄玉、十翡翠玉、十一赤玉、十二紫玉、</p>
<p>21十二门乃十二珠、门各一珠、邑衢为澄金、明澈如玻璃、</p>
<p>22我不见邑中有殿、盖主上帝全能者及羔为其殿也、</p>
<p>23邑不需日月之照、盖上帝之荣烛之、其灯乃羔也、</p>
<p>24列邦将藉其光而行、世上诸王、以其荣归之、</p>
<p>25其门白昼不闭、于彼盖无夜也、</p>
<p>26人将以列邦之荣与尊归之、</p>
<p>27凡不洁可憎及诳者、决不得入、惟录于羔之维生书者入焉、</p>

</div>
</body>
</html>
