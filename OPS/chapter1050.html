<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十章</title>
</head>
<body>
<div>
<h3>第二十章</h3>
<p>1一日、耶稣在殿训民、宣福音时、祭司诸长、士子、长老、就之曰、</p>
<p>2试告我、尔以何权行是、赐尔此权者谁耶、</p>
<p>3曰、我亦一言问尔、尔其告我、</p>
<p>4约翰之洗、自天乎、自人乎、</p>
<p>5其人窃议曰、若云自天、彼必曰曷不信之、</p>
<p>6若云自人、众民必以石击我、盖民信约翰为先知也、</p>
<p>7遂对曰、不知奚自、</p>
<p>8耶稣曰、我亦不告尔以何权行是矣、○</p>
<p>9乃设喻语众曰、有植葡萄园者、租与农夫、而往异地久之、</p>
<p>10届期、遣一仆就农夫、令纳园中之果、农夫扑之、使之徒返、</p>
<p>11再遣他仆、亦扑之、且辱之、使之徒返、</p>
<p>12三遣其仆、农夫又伤而逐之、</p>
<p>13园主曰、我将如之何、必遣我爱子、庶或敬之矣、</p>
<p>14农夫见之、相议曰、此其嗣子、我且杀之、俟业归我、</p>
<p>15遂逐于园外杀焉、园主将何以处之乎、</p>
<p>16必至灭此农夫、以园付他人焉、闻者曰、毋然、</p>
<p>17耶稣目之曰、经云、工师所弃之石、成为屋隅首石、何谓也、</p>
<p>18凡堕此石上者、身必碎、此石堕其上者、散若尘、○</p>
<p>19时、士子与祭司诸长、知此喻指己、欲执之、而惧民、</p>
<p>20乃窥伺之、遣侦者佯为义人、欲执其言、付于方伯权下治之、</p>
<p>21遂问曰、夫子、我知尔所言所诲皆正、不以貌取人、诚以上帝之道诲人也、</p>
<p>22我侪纳税于该撒宜否、</p>
<p>23耶稣知其诈、曰、</p>
<p>24以一钱示我、是像与号为谁、曰、该撒、</p>
<p>25曰、然则以该撒之物纳该撒、以上帝之物纳上帝矣、</p>
<p>26侦者当民前、无由执其言、且奇其应对、而缄默焉、○</p>
<p>27有撒都该人、即言无复起者、就而问曰、</p>
<p>28夫子、摩西书于我云、若人兄死、遗妻而无子、其弟当纳其妻、生子以嗣兄、</p>
<p>29有兄弟七人、长者娶妻、无子而死、</p>
<p>30其二其三纳之、</p>
<p>31至其七、亦然、皆无子而死、</p>
<p>32厥后妇亦死、</p>
<p>33至复起时、将为谁之妻乎、盖七人皆纳之矣、</p>
<p>34耶稣曰、斯世之人、有娶有嫁、</p>
<p>35惟堪得彼世、及自死复起者、则不娶不嫁、</p>
<p>36亦不能复死、以其等于天使、既为复起之子、乃上帝之子也、</p>
<p>37论死者复起、摩西棘丛篇详之矣、其称主为亚伯拉罕之上帝、以撒之上帝、雅各之上帝、</p>
<p>38是上帝非死者之上帝、乃生者之上帝、因皆为上帝而生也、</p>
<p>39有士子数人曰、夫子所言善矣、</p>
<p>40盖不敢复问之也、○</p>
<p>41耶稣谓众曰、人何言基督为大卫之裔乎、</p>
<p>42盖诗篇中大卫自言、主谓我主云、坐我右、</p>
<p>43俟我使尔敌为尔足几、</p>
<p>44夫大卫既称之为主、则基督如何为大卫之裔乎、○</p>
<p>45众民听时、耶稣语其徒曰、</p>
<p>46谨防士子、好衣长服而游、受祝于市、会堂高座、筵间首位、</p>
<p>47乃吞嫠妇家资、佯为长祈、其受刑必尤重也、</p>

</div>
</body>
</html>
