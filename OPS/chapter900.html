<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十四章</title>
</head>
<body>
<div>
<h3>第二十四章</h3>
<p>1九年十月十日、耶和华谕我曰、</p>
<p>2人子欤、其记录是日、是日巴比伦王逼近耶路撒冷、</p>
<p>3当为悖逆之家设譬曰、主耶和华云、置鼎于火、倾水于中、</p>
<p>4集肉投鼎、即肉块之佳者、若腿若肩、充以所选之骨、</p>
<p>5取其美羊、积薪鼎下、令水盛沸、以煮其骨于中、○</p>
<p>6主耶和华曰、祸哉血邑、生锈之鼎、厥诱未去、其中之肉、逐一取出、毋庸掣签得之、</p>
<p>7其中有血、流于光磐之上、不倾于地、为土所掩、</p>
<p>8彼之流血磐上、不掩于土、乃我使然、致我震怒、而行报复、</p>
<p>9主耶和华曰、祸哉血邑、我必堆积多薪、</p>
<p>10其来积薪、使火炎炎、肉烂汤浓、骨亦焦焉、</p>
<p>11厥鼎既空、置于火上而炙之、焚烧其铜、以销厥污、而灭其锈、</p>
<p>12斯邑劳力致疲、其锈仍未涤除、必炙以火、</p>
<p>13尔污而淫、我欲洁尔、尔不受洁、故尔污不得涤除、迨我怒息、</p>
<p>14我耶和华言之、亦必成之、不食言、不回志、不加矜悯、人必依尔所行而鞫尔、主耶和华言之矣、○</p>
<p>15耶和华谕我曰、</p>
<p>16人子欤、尔目所慕者、我必猝然去之、尔勿悲、勿哭、勿下泪、</p>
<p>17尔欷歔、勿扬声、勿为死者治丧、首仍束巾、足仍著履、勿掩尔口、勿食人之所供、</p>
<p>18我朝与民言、夕而妻死、诘朝、我循命而行、</p>
<p>19民问我曰、尔之所为、与我何与、请以告我、</p>
<p>20我对曰、耶和华曾谕我云、</p>
<p>21尔当谓以色列家曰、主耶和华云、我之圣所、尔以为荣、尔目所慕、尔心所惜者、我必使之为污、尔所遗之子女、必陨于刃、</p>
<p>22彼所为者、尔必为之、不掩尔口、不食人之所供、</p>
<p>23首仍束巾、足仍著履、不悲不哭、在尔罪中、渐即消亡、相向而叹、</p>
<p>24以西结为尔兆、尔必依其所为而为之、斯事既至、尔则知我乃主耶和华也、○</p>
<p>25人子欤、我去斯民所恃之力、所悦之荣、及目所欲、与心所爱之子女、</p>
<p>26是日得脱者、岂不诣尔、俾尔闻之乎、</p>
<p>27当日尔口乃启、与得脱者言、不复缄默、如是为众之兆、使知我乃耶和华、</p>

</div>
</body>
</html>
