<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三十九章</title>
</head>
<body>
<div>
<h3>第三十九章</h3>
<p>1约瑟被携至埃及、法老臣侍卫长波提乏、由以实玛利人购之、</p>
<p>2约瑟居其主埃及人家、耶和华偕之、所为畅遂、</p>
<p>3厥主见耶和华偕之、使其诸事亨通、</p>
<p>4故加以恩、俾侍左右、委治家业、悉以所有、归其掌握、</p>
<p>5自委治家业、耶和华为约瑟故、锡嘏其主埃及人家、凡在室在田、咸蒙福祉、</p>
<p>6其主遂以所有、悉付约瑟、于己所食外、不知其他、约瑟仪容秀美、○</p>
<p>7嗣后主母目约瑟曰、与我偕寝、</p>
<p>8约瑟弗从、曰、主不知家事、以凡所有、归我掌握、</p>
<p>9此家之中、莫大于我、除尔为主室外、无一不归我者、曷敢干此元恶、获罪于上帝、</p>
<p>10妇日诱之、约瑟弗从、不与偕寝、亦不与同在、</p>
<p>11一日入室治事、旁无家人、</p>
<p>12主母执其衣、曰、与我偕寝、约瑟弃衣而遁、</p>
<p>13妇见其遁、遗衣在手、</p>
<p>14则呼家人曰、主使希伯来人至此、调戏我侪、适来欲偕我寝、我厉声号呼、</p>
<p>15彼闻我扬声、遗衣逃遁而出、</p>
<p>16妇存其衣、以待主归、</p>
<p>17至则告曰、尔所携至之希伯来仆、入而戏我、</p>
<p>18我扬声号呼、彼乃遗衣遁去、○</p>
<p>19主闻其妻言曰、仆待我如是、则怒、</p>
<p>20执约瑟下狱、即犯王章者幽囚之处、由是约瑟下狱、</p>
<p>21耶和华偕之、施以慈惠、令沾思于司狱、</p>
<p>22司狱以狱囚悉畀约瑟掌理、狱中所为、悉由约瑟、</p>
<p>23司狱一无所顾、咸归约瑟、盖耶和华偕之、使其所为、无不亨通、</p>

</div>
</body>
</html>
