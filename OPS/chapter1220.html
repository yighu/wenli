<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三章</title>
</head>
<body>
<div>
<h3>第三章</h3>
<p>1试观父以如何之爱赐我侪、俾得称为上帝子、我侪诚是也、斯世不识我、因其不识彼也、</p>
<p>2爱友乎、我侪今为上帝子、将来若何、尚未显明、所可知者、彼显著时、我克肖之、盖将见之、如其固然也、</p>
<p>3且凡于彼有此望者、则洁己如彼之洁然、</p>
<p>4凡行罪者、亦行不法、罪即不法也、</p>
<p>5尔知彼曾显见、以除诸罪、而于彼无罪也、</p>
<p>6凡恒在彼中者不干罪、干罪者未尝见之、亦未尝识之、</p>
<p>7小子乎、勿为人所惑、行义者乃义、如彼之义然、</p>
<p>8行罪者乃由于魔、盖魔自始干罪、上帝子所以显见者、为毁魔之工也、</p>
<p>9凡由上帝而生者不行罪、以其种恒在厥衷、其不能干罪者、因由上帝而生也、</p>
<p>10上帝子与魔之子、于此而显、凡不行义者、非由上帝也、不爱兄弟者亦然、</p>
<p>11尔自初所闻之谕、即我侪宜相爱也、</p>
<p>12非若该隐、由夫恶者而杀其弟、其杀之也何故、因其行恶而弟义也、○</p>
<p>13兄弟乎、世若恶尔、勿以为奇、</p>
<p>14我侪因爱兄弟、知已出死入生、不爱者仍居于死、</p>
<p>15凡恶兄弟、乃杀人者也、尔知杀人者、永生不寓其衷、</p>
<p>16主为我侪舍生、我侪于此而知爱、亦宜为兄弟舍生也、</p>
<p>17凡有斯世之财产者、视兄弟匮乏、自塞其矜恤之心、则上帝之爱乌得寓其衷哉、</p>
<p>18小子乎、我侪之爱、勿以言以舌、乃以行以诚也、</p>
<p>19于此知我侪由于真理、凡我心所自责者、则将安之于上帝前、</p>
<p>20因上帝大于我心、而无所不知也、</p>
<p>21爱友乎、我心若不自责、则可毅然于上帝前、</p>
<p>22且凡所求者必得之、因我侪守其诫、而行其所悦之事也、</p>
<p>23其诫也、 即我侪宜信其子耶稣基督之名、且依其所命而相爱也、</p>
<p>24守其诫者、恒在彼中、彼亦恒在其中、由彼所赐我之圣神、知彼恒在我中也、</p>

</div>
</body>
</html>
