<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十二章</title>
</head>
<body>
<div>
<h3>第二十二章</h3>
<p>1提幔人以利法曰、</p>
<p>2世人岂能益上帝乎、智者祇益己耳、</p>
<p>3尔为公义、岂全能者之乐乎、尔行完全、岂为其利乎、</p>
<p>4彼之责尔鞫尔、岂因尔敬虔乎、</p>
<p>5尔之恶、岂非大乎、尔之过、乃无穷也、</p>
<p>6盖尔无故、取同侪之质、剥贫寒之衣、</p>
<p>7惫者不饮以水、饥者不给以食、</p>
<p>8强者得土、尊者居之、</p>
<p>9尔使嫠妇徒返、孤子折肱、</p>
<p>10是以机槛环尔、恐惧猝临扰尔、</p>
<p>11幽暗蔽尔目、洪水没尔身、</p>
<p>12上帝岂非在高天乎、星辰之所、何其高耶、</p>
<p>13尔则曰、上帝何知、岂能自幽深之中行鞫哉、</p>
<p>14密云蔽之、使不得见、彼第游行于穹苍耳、</p>
<p>15尔岂欲循古昔之道、恶人所履者乎、</p>
<p>16彼未及期而见夺、其基被冲若溪流、</p>
<p>17彼谓上帝曰、尔其去我、全能者能为我何为、</p>
<p>18然上帝以嘉物充其室、恶人所谋、我乃远之、</p>
<p>19义人见其果报则喜、无辜者姗笑之、</p>
<p>20曰、起而敌我者见绝、其余为火所焚、</p>
<p>21当识上帝、而得平康、福祉则必临尔、</p>
<p>22谓受其口之训、存其言于心、</p>
<p>23尔若归向全能者、除尔幕中之不义、必得建立、</p>
<p>24尔其掷矿金于尘埃、掷俄斐之金于涧石、</p>
<p>25则全能者为尔矿金、为尔宝银、</p>
<p>26尔必以全能者为悦、仰面于上帝前、</p>
<p>27尔祈祷之、彼必垂听、偿尔所愿、</p>
<p>28所志必成、光照尔途、</p>
<p>29尔见卑降、仍谓必得高升、谦逊之人、上帝必救援之、</p>
<p>30即有罪之人、上帝亦拯之、彼因尔手之洁、必蒙救济、</p>

</div>
</body>
</html>
