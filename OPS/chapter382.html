<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第七章</title>
</head>
<body>
<div>
<h3>第七章</h3>
<p>1所罗门为己建宫室、历十三年、始竣厥工、</p>
<p>2所建之宅、名利巴嫩林宫、长一百肘、广五十肘、高三十肘、有柱四行、其上有梁、悉用香柏、</p>
<p>3柱上有屋、盖以香柏、屋计四十有五、每层十五、</p>
<p>4有牖三层、牖与牖相对、</p>
<p>5所有门橛、俱以木作、形制维方、其牖三层、皆相对、</p>
<p>6复竖柱建廊、长五十肘、广三十肘、廊前有厦、厦前有柱与阶、</p>
<p>7又建一廊、其中设座、即听讼之所、自下及上、盖以香柏、</p>
<p>8廊后别院、王所居之室、制造亦若是、又为所娶法老之女建宫、制造与此廊同、</p>
<p>9凡此、自基至檐、自外至大院、皆用珍贵之石、循其量度、以锯齐之、</p>
<p>10基乃珍贵之石、其形甚巨、长十肘者有之、长八肘者有之、</p>
<p>11基上亦用珍贵之石、循其量度、亦有香柏、</p>
<p>12大院四周、有雕石三层、香柏一层、与耶和华室之内院、及廊同式、○</p>
<p>13所罗门王遣人召户兰、自推罗至、</p>
<p>14彼乃拿弗他利支派嫠妇之子、其父推罗人、业铜工、户兰聪明智慧、技艺俱备、善于铜工、乃诣所罗门王、为之制造、</p>
<p>15铸铜柱二、各高十八肘、围十二肘、</p>
<p>16铸铜顶二、置于柱首、各高五肘、</p>
<p>17柱顶有绮文之网、及链索之环、其数各七、</p>
<p>18又作石榴二行、环网以盖柱顶、二顶皆然、</p>
<p>19廊中柱顶、高四肘、状如百合花、</p>
<p>20柱顶凸处、附网环以石榴二行、其数二百、</p>
<p>21立柱于殿廊、右名雅斤、左名波阿斯、</p>
<p>22柱顶有百合花之制、作柱之工乃竣、</p>
<p>23铸铜海、其式维圆、径十肘、高五肘、围三十肘、</p>
<p>24其边之下、四周有匏瓜二行、环于其海、十肘之长、海与匏瓜、同时而铸、</p>
<p>25海有十二牛负之、北向三、西向三、南向三、东向三、海在其上、牛后内向、</p>
<p>26海厚一掌、边制如盂、式若百合花、可容二千罢特、</p>
<p>27又铸铜座十、每座长四肘、广四肘、高三肘、</p>
<p>28其制如左、座之四旁、缘内各有镶版、</p>
<p>29镶板上、有狮牛与基路伯之像、缘上有座、狮牛之下、垂有结彩之状、</p>
<p>30座各有铜轮四、铜轴四、座之四足、各有肩形、肩铸于海下、其侧有结彩之状、</p>
<p>31自肩至口、高一肘、其口乃圆、与座无异、广一肘有半、口上有雕刻之形、其镶版方而不圆、</p>
<p>32四轮在镶版下、轮轴与座相连、轮高各一肘有半、</p>
<p>33其轮之制如车轮、其轴、其环、其辐、其毂、俱以铜铸之、</p>
<p>34座之四隅、各有肩形、与座相连、</p>
<p>35座上有缘、其形维圆、高半肘、座之斜柱及镶版、俱与座同铸、</p>
<p>36斜柱镶版上、雕基路伯、及狮与棕树、悉依其度而作、四周有结彩之状、</p>
<p>37十座皆如是而制、其镕铸、度量、状式、俱维一、</p>
<p>38又铸铜盘十、各容四十罢特、其径四肘、十座各置一盘、</p>
<p>39置座于室、左五右五、置海于室右、在东向南、</p>
<p>40又制鼎铲碗、户兰为所罗门王、所作耶和华室之工、于是告竣、</p>
<p>41即柱二、及柱顶之球二、盖顶球之网二、</p>
<p>42网上之石榴四百、网各二行、以盖柱顶之球、</p>
<p>43座十、及座上之十盘、</p>
<p>44铜海一、及其下之牛十二、</p>
<p>45鼎铲碗、户兰为所罗门王、所作耶和华室之器、俱以磨光之铜而制、</p>
<p>46在约但平原、疏割撒拉但间、胶土之地铸之、</p>
<p>47所作之器繁多、所罗门未权之、铜之轻重、不得而知、</p>
<p>48所罗门又作耶和华室所有器皿、即金坛、及陈饼之金几、</p>
<p>49内殿前之灯台、左右各五、制以精金、其花、其灯、其镊、俱以金制、</p>
<p>50其盂、其剪、其碗、其匙、其鼎、悉精金所制、内殿即至圣所之门枢、与外殿之门枢、俱以金制、</p>
<p>51所罗门王为耶和华室所作之工竣、携父大卫所献之金银、及器皿、置于耶和华室中之府库、</p>

</div>
</body>
</html>
