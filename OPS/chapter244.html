<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第七章</title>
</head>
<body>
<div>
<h3>第七章</h3>
<p>1迨尔上帝耶和华、导尔入所往据之地、驱逐诸族、即赫人、革迦撒人、亚摩利人、迦南人、比利洗人、希未人、耶布斯人、此七族较尔强大、</p>
<p>2尔上帝耶和华既付于尔、为尔所击、必歼灭之、勿与立约、勿加矜恤、</p>
<p>3勿相嫁娶、尔女勿嫁其子、尔子勿娶其女、</p>
<p>4彼必诱尔子、不从耶和华、而事他神、致耶和华震怒、灭尔甚速、</p>
<p>5尔当毁其坛、碎其柱像、斫其木偶、火其雕像、必如是待之、</p>
<p>6盖尔乃尔上帝耶和华之圣民、尔上帝耶和华于寰区亿兆中、特选尔为己民、</p>
<p>7耶和华悦尔选尔、非为尔多于他邦之民、尔数较之维寡、</p>
<p>8惟因耶和华悦尔、欲践所誓尔祖之言、以大能手导尔出、赎尔于奴隶之室、拯尔于埃及王法老之手、</p>
<p>9当知惟尔上帝耶和华为上帝、乃信实之上帝、爱之而守其诫者、彼必为之践约施恩、迄于千代、</p>
<p>10恶之者、彼必报之、灭之、凡恶之者、必报弗缓、</p>
<p>11故我今所谕尔之诫命、典章律例、尔宜谨守遵行、○</p>
<p>12尔若听从律例、而遵行之、则尔上帝耶和华、必践与尔祖以誓而立之约、施恩于尔、</p>
<p>13亦必眷爱尔、福祚尔、昌炽尔、且于誓许尔祖、赐尔之地、锡嘏尔身所出、尔土所产、及尔谷酒与油、使尔牛羊蕃滋、</p>
<p>14尔将蒙福、胜于万民、男女牲畜、无不生育、</p>
<p>15耶和华必除尔诸病、尔所识埃及之恶疾、不加诸尔、而加诸敌、</p>
<p>16尔上帝耶和华所付尔之民、必翦灭之、勿加顾惜、勿事其神、盖为尔之坎阱、○</p>
<p>17尔若意谓、此诸族较多于我、何能驱逐、</p>
<p>18勿惧之、当忆尔上帝耶和华、所行于法老与埃及之事、</p>
<p>19即尔所目睹之试链、异迹、奇事、能手、奋臂、尔上帝耶和华用以导尔出者、尔所惧之诸族、尔上帝耶和华亦必如是待之、</p>
<p>20尔上帝耶和华必使大蜂至其中、迨藏匿之遗民、灭于尔前、</p>
<p>21勿因之而惧、尔上帝耶和华在尔中、乃大而可畏之上帝、</p>
<p>22尔上帝耶和华将渐逐斯族、勿速灭之、恐野兽孳生而害尔、</p>
<p>23尔上帝耶和华必以之付尔、大扰乱之、至于尽绝、</p>
<p>24亦付其王于尔手、尔必灭其名于天下、莫能御尔、迨尔歼之、</p>
<p>25其神之雕像、必焚以火、其上金银、勿贪勿取、免尔因此陷于坎阱、以其为尔上帝耶和华所恶也、</p>
<p>26可憎之物、勿携入室、恐尔亦成为当灭者、与物无异、必憾之甚、憎之极、以其为当灭之物也、</p>

</div>
</body>
</html>
