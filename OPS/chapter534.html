<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十四章</title>
</head>
<body>
<div>
<h3>第十四章</h3>
<p>1由妇所生之人、时日短促、忧苦充盈、</p>
<p>2其出如花、而遭翦伐、如影之驰、不得停留、</p>
<p>3若是者、尔岂启目视之、俾我受鞫乎、</p>
<p>4孰能出洁者于不洁、无一能之、</p>
<p>5人之年日既定、月数在尔、尔为之立限制、不能逾越、</p>
<p>6请尔转目不顾之、俾得休息、如佣之毕其工、</p>
<p>7夫木被斫、尚望复萌、柔枝生发不绝、</p>
<p>8其根虽老于土、其干亦槁于地、</p>
<p>9及得水汽、必萌芽生枝、同于新植、</p>
<p>10惟人死而僵、其气既绝、则安在哉、</p>
<p>11海水竭尽、河涸而干、</p>
<p>12人亦如是、寝而不兴、迨天终尽、无复觉寤、长眠不起、</p>
<p>13愿尔藏我于阴府、匿我于隐处、俟尔怒息、为我定期、而记念我、</p>
<p>14人死岂能复生乎、我愿忍此战争之日、以待被释、</p>
<p>15尔呼我应、尔手所造、必加顾惜、</p>
<p>16今尔数我步履、察我罪辜、</p>
<p>17囊封我过、密缝我愆、</p>
<p>18山崩而没、磐移其所、</p>
<p>19水流剥石、浪涌冲沙、尔绝人之望、亦若是、</p>
<p>20尔常胜人、使之逝世、改其容颜、遣之长往、</p>
<p>21其子尊荣、彼不之知、降为卑贱、亦不之觉、</p>
<p>22惟其身痛楚、中心伤悲而已、</p>

</div>
</body>
</html>
