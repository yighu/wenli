<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十一章</title>
</head>
<body>
<div>
<h3>第二十一章</h3>
<p>1我侪既别众、扬帆径至哥士、翌日至罗底、遂适帕大喇、</p>
<p>2遇往腓尼基之舟、登之而行、</p>
<p>3遥望居比路、右行而避之、航至叙利亚、于推罗登岸、盖舟于彼卸载也、</p>
<p>4遇有门徒、与居七日、斯人感于圣神、谓保罗勿履耶路撒冷、</p>
<p>5越七日、启行、众偕妻孥、送至邑外、皆跪于岸祈祷、</p>
<p>6互相言别、我侪登舟、众乃归、</p>
<p>7自推罗至多利买、水程既尽、乃问安于兄弟、同居一日、</p>
<p>8次日去彼、至该撒利亚、入宣道者腓利家居之、彼乃七执事之一也、</p>
<p>9有四女、皆处子、而能豫言、</p>
<p>10既居数日、有先知亚迦布者、来自犹太、</p>
<p>11就我侪、取保罗之带、自缚手足、曰、圣神言犹太人在耶路撒冷、将如是缚斯带之主、付异邦人手矣、</p>
<p>12我侪闻此与斯土之人、劝保罗、勿上耶路撒冷、</p>
<p>13保罗曰、尔曹胡为哭泣、而摧我心乎、我为主耶稣名、不第受缚、即死于耶路撒冷、亦甘心也、</p>
<p>14既不受劝、我侪则止、曰、愿主旨得成焉、○</p>
<p>15越数日、束装上耶路撒冷、</p>
<p>16有该撒利亚数门徒偕往、携居比路人拿孙、旧门徒也、我侪拟居其家、○</p>
<p>17既至耶路撒冷、诸兄弟欣然相接、</p>
<p>18次日、保罗与我侪入见雅各、诸长老亦在、</p>
<p>19保罗既问众安、即以上帝由己行于异邦之役事、一一述之、</p>
<p>20众闻之、归荣上帝、谓保罗曰、兄弟、尔见犹太信者数万、皆热衷守律、</p>
<p>21彼闻尔教异邦之犹太人、违背摩西勿与子行割、亦勿循诸规、</p>
<p>22今将若何、盖彼必闻尔至、</p>
<p>23故宜依我言而行、我中有矢誓者四人、</p>
<p>24尔携之去、与之同洁、代为出费、俾得薙发、如此、则众知前所闻者皆虚、而尔自正行而守律也、</p>
<p>25至于异邦之信者、我侪已遗书、拟定宜戒祭像之物、及血、并勒死之牲、与淫而已、</p>
<p>26次日、保罗携其人、与之同洁、入殿、告以洁期何时而满、迨为之献祭焉、○</p>
<p>27七日将竟、来自亚西亚之犹太人、见保罗在殿、唆众执之、</p>
<p>28呼曰、以色列人其助之、此乃遍处教众、敌民与律、及斯殿者、又引希利尼人进殿、污此圣所、</p>
<p>29盖众曾见以弗所人特罗非摩偕保罗在邑、疑其引之入殿也、</p>
<p>30于是举邑震动、民趋集、执保罗、曳之出殿、诸门即闭、</p>
<p>31方欲杀之、营中之千夫长、闻举耶路撒冷纷乱、</p>
<p>32即率士卒、及百夫长、趋就之、众见千夫长与士卒、则不复扑保罗、</p>
<p>33千夫长前执保罗、命以二链系之、问其为谁、所行何事、</p>
<p>34众哗不一、千夫长因众扰乱、不得其情、命曳之入营、</p>
<p>35及阶、以众拥甚、士卒遂舁保罗、</p>
<p>36民众随而呼曰、灭之、○</p>
<p>37保罗将入营、谓千夫长曰、我与尔言可乎、曰、尔谙希利尼言乎、</p>
<p>38尔非昔日作乱之埃及人、率凶徒四千、出于野者乎、</p>
<p>39保罗曰、我乃犹太人、生于基利家之大数、非鄙邑民也、请许我与民言、</p>
<p>40许之、保罗立于阶、向民摇手、既而静默、则以希伯来言语之、</p>

</div>
</body>
</html>
