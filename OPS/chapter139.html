<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十二章</title>
</head>
<body>
<div>
<h3>第二十二章</h3>
<p>1如人盗牛羊、或宰或鬻、当以五牛偿一牛、四羊偿一羊、</p>
<p>2遇盗穿窬、击毙之、不抵罪、</p>
<p>3若日已出、毙之则抵罪、盗须偿所窃、设无所有、则鬻其身以偿、</p>
<p>4倘其所窃牛羊或驴、尚生存于盗手、则偿之维倍、○</p>
<p>5如放畜牧于人之田、或葡萄园、则以己田己园之佳者偿之、○</p>
<p>6如火燃棘、延烧露积、或禾稼、或田园、则举火者必偿之、○</p>
<p>7如以金或什物、托邻守之、被盗所窃、盗者见获、偿之维倍、</p>
<p>8若盗弗获、则家主必诣上帝前、拟其果取人之财物否、</p>
<p>9凡过犯、或为牛羊驴、或为衣服、或为失物、有人谓为己有、则两造必以其事告上帝、上帝所罪者、偿之维倍、○</p>
<p>10如以驴、或牛羊、或他畜、托邻守之、或死伤、或被驱、别无人见、</p>
<p>11则二人同在、守者指耶和华而誓曰、未尝取人之物、畜主当诺之、守者毋庸偿、</p>
<p>12若被盗、则必偿之、</p>
<p>13若被裂、则持以为证、毋庸偿、○</p>
<p>14如借人之物、或伤或死、其主不同在、则必偿之、</p>
<p>15主同在、则不偿、既为人雇、其值当之、○</p>
<p>16如诱未聘之女同寝、则必以金聘之为室、</p>
<p>17若其父不欲妻之、则予以金、如聘女之数、○</p>
<p>18巫蛊之女、勿容其生、○</p>
<p>19与兽淫合者、杀无赦、○</p>
<p>20于耶和华外、祭他神者、必翦灭之、</p>
<p>21勿侮旅人而虐之、盖尔曹在埃及、亦为旅也、</p>
<p>22勿苦孤寡、</p>
<p>23若苦之、彼吁于我、我必闻之、</p>
<p>24我怒必烈、以刃诛尔、寡尔妻、孤尔子、○</p>
<p>25吾民贫者、与尔偕居、若贷之金、勿为债主、而取其利、</p>
<p>26如取人衣为质、日未入必反之、</p>
<p>27盖彼蔽体只有此衣、无之何以安寝、我乃仁慈、彼吁于我、我必闻之、○</p>
<p>28毋谤上帝、毋诅民长、</p>
<p>29穑中之谷、醡出之酒、奉我勿迟、首生男子、必献于我、</p>
<p>30牛羊亦同此例、七日偕母、越至八日、必献于我、</p>
<p>31尔当为我圣民、田野之间、为兽所裂之畜勿食、其肉必投诸犬、</p>

</div>
</body>
</html>
