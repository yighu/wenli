<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三章</title>
</head>
<body>
<div>
<h3>第三章</h3>
<p>1万军之主耶和华、将去耶路撒冷及犹大之梃与杖、即其所恃之粮、所赖之水、</p>
<p>2除其勇士、战士、士师、先知、卜人、长老、</p>
<p>3五十夫长、贵介、谋士、良工、术士、</p>
<p>4我将使童稚为其长、孩提主其治、</p>
<p>5人民相虐、邻里相残、少凌长、卑侮尊、</p>
<p>6或在父家持其兄弟曰、尔有衣、可为我长、此倾覆者、归尔掌握、</p>
<p>7维时、其人扬声言曰、我不为医、我家无粮无衣、不可立我为民长也、</p>
<p>8耶路撒冷颓败、犹大倾覆、因其所言所行、逆耶和华、触厥威荣之目、</p>
<p>9彼之容貌、自为之证、犹所多玛自著其罪、而不之掩、祸哉其人、自取其害、</p>
<p>10宜语义者福矣、必食其行之果、</p>
<p>11祸哉恶人、必遘凶殃、将依其手所为而受报也、</p>
<p>12至于我民、童稚虐之、妇女治之、噫嘻我民、导者诱尔、毁尔蹊径、○</p>
<p>13耶和华将起而辩论、立而审鞫斯民、</p>
<p>14耶和华将诘其民长与牧伯曰、吞噬葡萄园者尔也、掠贫民之物、藏于尔室、</p>
<p>15万军之主耶和华曰、尔曹压制我民、挫折贫人之面、果何为哉、○</p>
<p>16耶和华又曰、锡安女骄傲、行而延颈、送目流盼、碎步袅娜、足音铿锵、</p>
<p>17故主必使其顶结痂、耶和华必露其下体、</p>
<p>18是日也、主必除其足钏之饰、及其髻网、月筓、</p>
<p>19耳环、手钏、面帕、</p>
<p>20冠巾、足链、文绅、香盒、符箓、</p>
<p>21指环、鼻环、</p>
<p>22吉服、长袍、帔肩、荷囊、</p>
<p>23手镜、衵服、缠头之巾、被身之布、</p>
<p>24以臭代香、以索代绅、以童首代重发、以麻布代华服、以烙印代姿容、</p>
<p>25尔之丁男仆于锋刃、武士死于战陈、</p>
<p>26邑门悲哀号啕、锡安女寂寞、而坐于地焉、</p>

</div>
</body>
</html>
