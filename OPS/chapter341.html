<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十一章</title>
</head>
<body>
<div>
<h3>第二十一章</h3>
<p>1大卫至挪伯、见祭司亚希米勒、亚希米勒战栗迎之、曰、尔奚独至、无人与偕、</p>
<p>2大卫曰、王以事委我、且曰所遣所命者、勿令人知、我约仆从、俟于某处、</p>
<p>3今尔手中何所有、请以五饼给我、或予所有他物、</p>
<p>4祭司曰、我手中无常饼、圣饼则有之、惟仆从不近妇女、乃可给焉、</p>
<p>5大卫曰、迄今三日、未近妇女、我侪启行、虽为常事、然仆从之器乃洁、况今日乎、</p>
<p>6祭司遂以圣饼给之、盖除陈设饼外、罔有他饼、此饼彻于耶和华前时、即以新饼陈之、</p>
<p>7是日扫罗之仆留于耶和华前、乃以东人多益、扫罗之牧长也、</p>
<p>8大卫谓亚希米勒曰、王事孔亟、我未携刃与械、尔有剑戟乎、</p>
<p>9祭司曰、昔尔在以拉谷、杀非利士人歌利亚、其剑在此、裹之以布、置圣衣后、其外无他、尔欲取之可也、大卫曰、无似此者、请以给我、○</p>
<p>10大卫因畏扫罗、是日遁至迦特王亚吉、</p>
<p>11亚吉臣仆谓王曰、此非彼国之王大卫乎、昔众舞蹈唱和曰、扫罗杀其千千、大卫杀其万万、非指此人乎、</p>
<p>12大卫以此言藏于心、甚惧迦特王亚吉、</p>
<p>13乃于众前变其举动、佯狂、妄涂于门、流涎于须、</p>
<p>14亚吉谓其臣仆曰、尔观此人、乃颠狂者、何为携之诣我、</p>
<p>15我岂乏狂者、而携至我所、颠狂于我前、夫夫也、岂可入我室乎、</p>

</div>
</body>
</html>
