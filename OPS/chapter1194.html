<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三章</title>
</head>
<body>
<div>
<h3>第三章</h3>
<p>1是以清洁之兄弟、与天之召、宜思我侪所信奉之使者、大祭司耶稣、</p>
<p>2彼忠于立己者、如摩西于上帝之家然、</p>
<p>3其受荣逾于摩西、犹造家者之尊于家也、</p>
<p>4盖家必有造之者、惟造万有者即上帝也、</p>
<p>5夫摩西如仆、忠于上帝家、以证后日将言之事、</p>
<p>6但基督如子、以治其家、我侪若持守果毅、及所夸之望、巩固至终、则为其家人矣、</p>
<p>7是故如圣神所云、尔曹今日若闻其言、</p>
<p>8勿刚愎乃心、犹昔之激怒、即试我于野之日、</p>
<p>9尔之列祖、试我验我、历四十年、视我所为、</p>
<p>10故我不悦此代之人曰、其心常迷、不识我路、</p>
<p>11我怒而誓曰、彼必不入我之安息也、</p>
<p>12兄弟乎、尔宜慎免尔中或怀不信之恶心、背维生之上帝、</p>
<p>13乘有今日、宜日相劝勉、免尔中有因罪恶之诡谋、以致刚愎、</p>
<p>14盖我侪若持守初信、巩固至终、则可与于基督矣、</p>
<p>15故曰、尔曹今日若闻其言、勿刚愎乃心、犹昔激怒时也、</p>
<p>16其闻而激怒者谁耶、非从摩西出埃及之众乎、</p>
<p>17又四十年彼所不悦者谁耶、非干罪而尸仆于野者乎、</p>
<p>18又誓之不得入其安息者谁耶、非不顺从者乎、</p>
<p>19由是观之、彼不得入、不信故也、</p>

</div>
</body>
</html>
