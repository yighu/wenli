<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第八章</title>
</head>
<body>
<div>
<h3>第八章</h3>
<p>1主耶和华示我夏果一筐、</p>
<p>2曰、阿摩司欤、尔所见维何、我曰、夏果一筐、耶和华曰、我民以色列、末期已届、我不复赦宥之、</p>
<p>3主耶和华曰、是日殿中之歌、变为号啕、尸骸繁多、随在弃掷、人皆缄默、</p>
<p>4尔欲吞噬穷乏、灭绝斯土之贫民者、其听我言、</p>
<p>5尔曰、月朔何时过、俾我侪粜谷、安息何时过、俾我侪鬻麦、小其伊法、大其舍客勒、以欺诳之衡诈人、</p>
<p>6以银购穷乏、以屦易贫民、以劣麦出售、</p>
<p>7耶和华指雅各之荣而誓曰、彼之所为、我永不忘、</p>
<p>8斯地岂不因此而震动、居其中者岂不悲哀乎、斯地将坟起、如大河之涨、摇撼而复下陷、如埃及之河焉、</p>
<p>9主耶和华曰、是日也、我将使日沈于亭午、使地晦于白昼、</p>
<p>10使尔节期变为愁日、讴咏变为哀歌、人各束麻、众咸髡首、哀哭若丧独子、其终则如苦日焉、</p>
<p>11主耶和华曰、时日将至、我必使饥馑临于斯土、人之饥也、非因无粮无水、乃因未听耶和华之言也、</p>
<p>12人必踉跄而行、自此海至彼海、自北至东、疾趋往来、寻耶和华之言而不得、</p>
<p>13是日也、美女少男、必因渴而疲惫、</p>
<p>14凡指撒玛利亚之罪而誓者曰、但乎、我指尔维生之神而誓、或曰、我指别是巴之生途而誓、其人必颠覆、永不复兴、</p>

</div>
</body>
</html>
