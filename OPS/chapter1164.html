<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第四章</title>
</head>
<body>
<div>
<h3>第四章</h3>
<p>1是以我所爱所慕之兄弟、为我之乐、为我之冕、我所爱者乎、宜坚立于主、○</p>
<p>2我劝友阿爹氏、循都基氏、宜宗主有同心、</p>
<p>3又求我之真侣、助此二妇、以其昔与我及革利免、并其余之同劳、协力于福音、名录于维生之书者、○</p>
<p>4宜恒乐于主、我复言之、尔其乐哉、</p>
<p>5尔之温良、宜表于众、主伊迩矣、</p>
<p>6概勿忧虑、惟于万事、以祈祷、吁恳、称谢、陈述所求于上帝、</p>
<p>7上帝之和平、超乎人意、将于基督耶稣中、守卫尔心尔志、○</p>
<p>8兄弟乎、我犹有言、凡真实、端重、公义、清洁、可爱者、可称者、或有何德何誉、尔宜念之、</p>
<p>9尔所学所受、所闻所见于我者、皆宜行之、则平康之上帝必偕尔焉、○</p>
<p>10我于主乐甚、因尔念我之心复萌、尔素有志于此、但乏机耳、</p>
<p>11我言此、非因缺乏之故、盖我已学、随遇而安、</p>
<p>12我知所以处贫贱、亦知所以处富厚、随在随事、或饱或饥、或丰或歉、我悉谙练之矣、</p>
<p>13我赖增我力者、事事克为、</p>
<p>14虽然、尔与我患难、善矣、</p>
<p>15腓立比人乎、尔亦知于福音之始、我去马其顿时、授受之事、他会无与、惟尔而已、</p>
<p>16盖我在帖撒罗尼迦时、尔遣人供我所需、一而再矣、</p>
<p>17我非求赠、乃求结实繁多、以益于尔、</p>
<p>18我有诸物、充溢矣、饶足矣、盖由以巴弗提受尔来物、为馨香可纳之祭、乃上帝所悦者、</p>
<p>19我上帝将充裕尔之所需、依其荣之富有、在基督耶稣中者、</p>
<p>20愿荣归于我父上帝、爰及世世、阿们、○</p>
<p>21问安于属基督耶稣之众圣徒、偕我之诸兄弟问尔安、</p>
<p>22众圣徒问尔安、该撒之家属、尤为致意、○</p>
<p>23愿我主耶稣基督之恩在尔衷焉、</p>

</div>
</body>
</html>
