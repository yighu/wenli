<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第六章</title>
</head>
<body>
<div>
<h3>第六章</h3>
<p>1耶和华谕摩西曰、</p>
<p>2告以色列族云、如男女许愿为拿细耳人、自为区别、归于耶和华、</p>
<p>3清酒醇醪、必戒之、清酒醇醪所酿之酰、及葡萄汁、均勿饮、葡萄或鲜或干、均勿食、</p>
<p>4自为区别时、葡萄树所产、自实及皮、均不可食、</p>
<p>5既自许愿区别、薙发之刀、勿加于首、迨区别归于耶和华之日既盈、彼必为圣、当留其发、</p>
<p>6自为区别、归于耶和华时、毋近尸侧、</p>
<p>7既已留发、显其归于上帝、虽其父母兄弟姊妹死、毋为之蒙不洁、</p>
<p>8自为区别时、彼归耶和华为圣、</p>
<p>9倘有人猝死其侧、致首蒙污、必待七日而后为洁、是日薙发、</p>
<p>10越至八日、携鸤鸠二、或雏鸽二、至会幕门、付于祭司、</p>
<p>11祭司献之、一为赎罪祭、一为燔祭、赎其近尸之罪、即日俾首成洁、</p>
<p>12自为区别时、因其蒙污、宜复区别、归于耶和华、携一岁之牡羔一、为补过祭、既往之日、乃为虚度、○</p>
<p>13为拿细耳人者、所许之日既盈、其例如左、当携之至会幕门前、</p>
<p>14献礼物于耶和华、一岁之牡羔一、为燔祭、一岁之牝羔一、为赎罪祭、牡绵羊一、为酬恩祭、俱须无疵、</p>
<p>15暨无酵饼一筐、和油之细面饼、抹油之无酵薄饼、及相随之素祭灌祭、</p>
<p>16祭司取而奉于耶和华前、为之献赎罪祭、及燔祭、</p>
<p>17亦献牡绵羊、为酬恩祭、并献无酵饼一筐、与相随之素祭灌祭、</p>
<p>18拿细耳人于会幕门、必薙其区别之发、投于酬恩祭下之火、</p>
<p>19既薙之后、祭司取所烹之羊肩、与筐中之无酵饼一、无酵薄饼一、付于拿细耳人之手、</p>
<p>20祭司必摇于耶和华前、以为摇祭、此物与所摇之腔、所举之腿、同为圣物、归于祭司、厥后拿细耳人方可饮酒、</p>
<p>21拿细耳人许愿区别、以礼物奉耶和华、其例若是、外此如能别有所加、必循区别之例、依其所许之愿而行、○</p>
<p>22耶和华谕摩西曰、</p>
<p>23告亚伦及其子云、尔为以色列族祝嘏、必曰、</p>
<p>24愿耶和华福祚尔、护持尔、</p>
<p>25愿耶和华使其容光照尔、施恩于尔、</p>
<p>26愿耶和华欢颜顾尔、锡尔平康、</p>
<p>27如是以我名加以色列族、我必锡嘏焉、</p>
<p>↑返回页首</p>

</div>
</body>
</html>
