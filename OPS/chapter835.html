<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十六章</title>
</head>
<body>
<div>
<h3>第十六章</h3>
<p>1耶和华谕我曰、</p>
<p>2勿于斯土娶妻室、育子女、</p>
<p>3盖耶和华论斯土所生子女、及其父母曰、</p>
<p>4皆遘厉疾而死、无人哀哭、不得瘗埋、将于地上、同乎粪土、见灭于锋刃饥馑、其尸为飞鸟野兽所食、</p>
<p>5耶和华曰、勿入丧室、勿往吊、勿为之哀哭、盖我于斯民、夺我平康、收我仁慈矜悯、耶和华言之矣、</p>
<p>6自尊逮卑、必皆死于斯土、不得瘗埋、无人为之哀哭、自割薙发、</p>
<p>7居丧者、无人为之擘饼、以相慰藉、有父母之丧者、无人饮以慰藉之杯、</p>
<p>8筵宴之室、尔勿入而同坐、式饮式食、</p>
<p>9盖万军之耶和华、以色列之上帝曰、尔在世之日、我必使欢愉喜乐之声、新娶者与新妇之声、绝于斯土、尔目睹之、</p>
<p>10尔以此言示民、彼必谓尔曰、耶和华曷言降此巨灾于我侪、我有何愆尤、干何罪戾于我上帝耶和华、</p>
<p>11尔则告之曰、耶和华云、尔祖弃我、而从他神、服事崇拜、且背我、不守我法律、</p>
<p>12尔曹行恶甚于尔祖、各徇恶心之刚愎而行、不听从我、</p>
<p>13故我必驱尔出斯土、入尔与尔祖所未识之地、尔将在彼昼夜崇事他神、我不施恩于尔、○</p>
<p>14耶和华曰、其日将至、人不复言、指导以色列人出埃及、维生之耶和华而誓、</p>
<p>15惟言指导以色列人出北方、及凡所驱而至之国、维生之耶和华而誓、我必导之、入我所锡厥祖之地、</p>
<p>16耶和华曰、我必召众渔人以渔之、厥后召众猎人、自山冈磐穴以猎之、</p>
<p>17盖我目鉴察其途、彼不掩于我前、其愆尤不隐于我目、</p>
<p>18我必先循其愆尤罪戾、报之维倍、因其以可恶之尸、污蔑我土、以可憎之事充盈我业、</p>
<p>19耶和华欤、尔为我力、我之保障、我难中之避所、列邦必自地极而至、曰、我祖所承者、莫非妄诞虚伪无益之物、</p>
<p>20人可为己造神乎、此实非神也、</p>
<p>21此次我必使之识我臂我力、而知我名为耶和华、</p>

</div>
</body>
</html>
