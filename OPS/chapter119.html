<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二章</title>
</head>
<body>
<div>
<h3>第二章</h3>
<p>1有利未族人、娶利未族女、</p>
<p>2怀妊生子、见子俊美、匿之三月、</p>
<p>3不可复匿、则取萑为箱、以石漆沥青涂之、纳子其中、置于河滨芦间、</p>
<p>4子之姊遥立、视其所遇若何、</p>
<p>5时、法老女临河以浴、其婢游于河滨、女见芦中有箱、遣婢取之、</p>
<p>6启箱见子、子哭、遂怜之、曰、此希伯来人之子也、</p>
<p>7子之姊谓法老女曰、我往招希伯来乳媪、以哺此子可乎、</p>
<p>8曰、可、乃往招其子之母、</p>
<p>9法老女谓之曰、取此子为我哺之、我予汝值、妇取子哺之、</p>
<p>10子稍长、母携之诣法老女、遂为其子、女名之曰摩西、曰、我援之于水、○</p>
<p>11摩西既壮、至昆弟处、视其作苦、见埃及人击其兄弟希伯来人、</p>
<p>12顾左右无人、遂击杀埃及人、掩之以沙、</p>
<p>13翌日复出、见希伯来二人鬬、谓不义者曰、曷击尔同俦、</p>
<p>14曰、孰立汝为君长士师以治我、尔欲杀我、如杀埃及人乎、摩西惧、曰、事泄矣、</p>
<p>15法老闻之、欲杀摩西、摩西避法老、逃往米甸居焉、</p>
<p>16坐于井侧、米甸祭司有七女、来汲水、盈其槽、以饮父之群羊、</p>
<p>17众牧至、逐之、摩西起而助女、饮其群羊、</p>
<p>18女归见父流珥、父曰、今日尔归、何速也、</p>
<p>19曰、有埃及人拯我、脱于众牧手、亦为我汲水饮群羊、</p>
<p>20父曰、其人安在、胡为遗之、请之来食、</p>
<p>21摩西愿与偕居、其人以女西坡拉妻之、</p>
<p>22生子、摩西命名革舜、曰、我为旅于异地、○</p>
<p>23历年既久、埃及王薨、以色列族因其服役、叹息号呼、声闻于上帝、</p>
<p>24上帝闻其呻吟、遂追忆与亚伯拉罕以撒雅各所立之约、</p>
<p>25眷顾以色列人、特垂念焉、</p>

</div>
</body>
</html>
