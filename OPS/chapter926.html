<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二章</title>
</head>
<body>
<div>
<h3>第二章</h3>
<p>1尼布甲尼撒二年、王得梦、心烦不得寝、</p>
<p>2乃召巫人、术士卜筮、及迦勒底人咸至、为王说梦、众入、立于王前、</p>
<p>3王谓之曰、我得梦、中心烦扰、欲知梦兆维何、</p>
<p>4迦勒底人以亚兰方言奏王曰、愿王万岁、请以梦告仆、我则解之、</p>
<p>5王曰、我命已出、如尔不以梦、及其解告我、必解尔体、使尔室为粪场、</p>
<p>6如以梦及其解告我、则必自我而获品物、赏赉、及大尊荣、故当以梦及其解告我、</p>
<p>7彼复奏王曰、请以梦告仆、我则解之、</p>
<p>8王曰、我确知尔欲延其时、因知我命已出、</p>
<p>9如尔不以梦告我、祇以一法惩尔、因尔设诳言妄语告我、以待其时变易、尔其以梦告我、则知尔能解之、</p>
<p>10迦勒底人对曰、王之事、天下无能示之、从未有君王、主治者、掌权者、以此诘巫人术士、及迦勒底人者、</p>
<p>11王所诘者罕矣、除不居于形躯之神外、无能告王、</p>
<p>12王因之怒、忿甚、命歼巴比伦诸哲士、</p>
<p>13王命出、将诛哲士、则索但以理、及其同侪、欲杀之、</p>
<p>14王之侍卫长亚略出、欲杀巴比伦诸哲士、但以理以聪明审慎与之言、</p>
<p>15曰、王命何若是严急哉、亚略以情告之、</p>
<p>16但以理入觐、求王宽限、为王解之、○</p>
<p>17但以理归、以告同侪哈拿尼雅、米沙利、亚撒利雅、</p>
<p>18请其为此秘奥、求天上上帝矜悯、免但以理及其同侪、与其余之巴比伦哲士偕亡、</p>
<p>19于夜间异象中、此秘奥显示于但以理、但以理遂称颂天上上帝、</p>
<p>20曰、智慧能力悉属上帝、愿其名受颂美、永世靡暨、</p>
<p>21彼变更时日、废立君王、以智赐哲士、以识赐达人、</p>
<p>22显示隐微深奥之事、洞悉暗中所有、光与之偕、</p>
<p>23我列祖之上帝欤、我称谢颂美尔、锡我智能、以我侪之所求示我、俾知王事、</p>
<p>24但以理入、见王所命歼巴比伦哲士之亚略曰、勿歼巴比伦哲士、引我觐王、我必为王解之、○</p>
<p>25亚略急引但以理入觐王、奏曰、于犹大俘囚中、我得一人、彼将为王解之、</p>
<p>26王谓称伯提沙撒之但以理曰、我所得之梦与其解、尔能告我乎、</p>
<p>27但以理对曰、王所问之秘奥、哲士术士、巫人卜筮、不能告王、</p>
<p>28惟在天有上帝、显示秘奥、彼以末日必有之事、示尼布甲尼撒王、王在床所得之梦、及所见之异象乃此、</p>
<p>29王在床时、思未来之事、今显示秘奥者、以必有之事示尔、</p>
<p>30此秘奥显示于我、非因我有智慧、逾于众生、乃以梦兆告王、俾知心之所思、</p>
<p>31王见巨像、其形雄伟、辉煌特甚、立于王前、其状可惧、</p>
<p>32像首为精金、胸臂为银、腹股为铜、</p>
<p>33其胫为铁、其足半铁半泥、</p>
<p>34王视之、见一石、非人手所凿、击厥像半铁半泥之足而碎之、</p>
<p>35于是铁泥铜银与金俱碎、如夏日禾场之秕糠、为风飘扬、无从寻觅、击像之石、成为大山、遍盈天下、</p>
<p>36所梦若是、我今为王解之、</p>
<p>37王欤、尔为诸王之王、天上上帝以国以权、以能以荣赐尔、</p>
<p>38凡有居民之处、野兽飞鸟、悉付尔手、俾尔治之、金首即尔也、</p>
<p>39尔后将有一国兴起、亚于尔国、又有其三之国若铜、统辖天下、</p>
<p>40复有其四之国、坚刚似铁、夫铁能服百物而碎之、此国亦必行破坏如铁然、</p>
<p>41尔见其足与趾、半为陶人之泥、半为铁者、其国必分、尔见铁杂于泥、其国必有力如铁然、</p>
<p>42其趾半铁半泥、其国亦半强半弱、</p>
<p>43尔见铁杂于泥、其民必与异族混杂、惟彼此不相洽、如铁不与泥合然、</p>
<p>44当彼列王时、天上上帝必立一国、永不见灭、其权不归他族、将毁前之诸国、而尽灭之、其国恒存弗替、</p>
<p>45尔见有石、自山凿出、非由人手、击碎铁铜泥银及金、斯乃惟皇上帝以未来之事示王、其梦实真、所解诚确、</p>
<p>46尼布甲尼撒王遂面伏于地、拜但以理、命以礼物香品奉之、</p>
<p>47王语但以理曰、尔之上帝、诚为诸神之上帝、诸王之主、显示秘奥、使尔知此秘奥、</p>
<p>48王乃使但以理为大、加以重赉、立之治巴比伦全州、为巴比伦哲士之长、</p>
<p>49但以理求于王、王乃立沙得拉米煞亚伯尼歌、分理巴比伦州事、惟但以理侍于御门、</p>

</div>
</body>
</html>
