<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十六章</title>
</head>
<body>
<div>
<h3>第十六章</h3>
<p>1届亚笔月、必为尔上帝耶和华守逾越节、因于是月之夜尔上帝耶和华导尔出埃及、</p>
<p>2必在耶和华所选寄名之处、献牛羊于尔上帝耶和华、以为逾越之祭、</p>
<p>3毋食有酵之饼、七日之内、必食无酵饼、即困苦饼、以尔昔出埃及维速、当忆是日、毕生勿忘、</p>
<p>4七日间、尔四境毋存酵、首日薄暮、所献祭肉、毋留于明晨、</p>
<p>5勿于尔上帝耶和华所赐诸邑、献逾越之祭、</p>
<p>6惟献于尔上帝耶和华所选寄名之处、在薄暮日入时、即尔出埃及时也、</p>
<p>7在尔上帝耶和华所选之处、烹而食之、明晨归于己幕、</p>
<p>8六日间、必食无酵饼、越至七日、必有肃会、以事尔上帝耶和华、是日不可操作、○</p>
<p>9当核七七日、自刈麦之首日始、</p>
<p>10守七七节、以事尔上帝耶和华、依尔上帝耶和华所锡之嘏、以乐献祭奉之、</p>
<p>11尔与子女仆婢、暨居尔中之利未人、以及宾旅孤寡、咸在尔上帝耶和华所选寄名之处、乐于其前、</p>
<p>12尔当追忆、昔在埃及为奴、必守此典、而遵行之、○</p>
<p>13禾场酒醡所出、尔既敛藏、当守构庐节七日、</p>
<p>14节期之间、尔与子女仆婢、暨居尔邑之利未人、以及宾旅孤寡、俱必喜乐、</p>
<p>15七日必守节于尔上帝耶和华前、在其所选之处、盖尔上帝耶和华、于尔物产、及凡所为、锡嘏于尔、必当喜乐不胜、</p>
<p>16除酵节、七七节、构庐节、尔之丁男、每岁三觐尔上帝耶和华、于其所选之处、毋徒手而至、</p>
<p>17各依尔上帝耶和华所锡之嘏、随力以献、○</p>
<p>18于尔上帝耶和华所赐之邑、按各支派、设立士师、有司、秉公鞫民、</p>
<p>19毋反其正、毋偏视人、毋受贿赂、盖贿赂使明者目盲、义者词屈、</p>
<p>20必循至公、则可生存、得尔上帝耶和华所锡之土、</p>
<p>21为尔上帝耶和华筑坛、毋树木偶于侧、</p>
<p>22毋立柱像、乃尔上帝耶和华所恶者也、</p>

</div>
</body>
</html>
