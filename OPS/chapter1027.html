<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十三章</title>
</head>
<body>
<div>
<h3>第十三章</h3>
<p>1耶稣出殿、其徒之一曰、夫子、试观斯石若何、屋宇若何、</p>
<p>2耶稣曰、尔见斯大宇耶、将无一石遗于石上、而弗圮也、○</p>
<p>3耶稣于橄榄山对殿而坐、彼得、雅各、约翰、安得烈、窃问曰、</p>
<p>4请告我、何时有是、此诸事将成、有何兆乎、</p>
<p>5耶稣曰、慎勿为人所惑、</p>
<p>6将多有冒我名而来者、曰、我基督也、致惑多人、</p>
<p>7且尔将闻战及战之风声、毋惧、此事必有、惟末期未至耳、</p>
<p>8民将攻民、国将攻国、随在地震饥馑、斯乃劬劳之始也、○</p>
<p>9尔宜自慎、人将付尔于公会、挞尔于会堂、且为我故、将立于侯王前、而为之证、</p>
<p>10福音必先传于万国、</p>
<p>11曳尔付尔时、毋先虑何以言、当时赐尔何言、则言之、盖非尔言、乃圣神也、</p>
<p>12兄将致弟于死、父之于子亦然、子将攻其父母而死之、</p>
<p>13尔因我名为众所憾、惟终忍者得救也、○</p>
<p>14读经者宜悟哉、尔见秽恶摧残者、立于不当立之地、斯时也、居犹太者宜遁于山、</p>
<p>15乘屋者勿下、勿入室取物、</p>
<p>16在田者勿归取衣、</p>
<p>17妊妇乳妇祸矣、</p>
<p>18宜祈祷、免冬时值此也、</p>
<p>19盖是时将有灾难、自上帝造物之始、以迄于今、未尝如此、后永无之、</p>
<p>20若主未减其日、则无得救者、但为选民故、乃减其日也、</p>
<p>21时、若有告尔基督在此、或在彼、勿信、</p>
<p>22盖将有伪基督伪先知起、施异迹奇事、设能惑选民、则亦惑之矣、</p>
<p>23慎之哉、我悉豫告尔矣、○</p>
<p>24当是时也、灾难之后、日将冥、月无光、</p>
<p>25星陨自天、天象震动、</p>
<p>26且见人子以大权大荣、乘云而来、</p>
<p>27必遣诸使、集厥选民于四方、自地之极、至天之涯、○</p>
<p>28可由无花果树取譬、其枝柔叶萌、则知夏近矣、</p>
<p>29如是、尔见此事将成、则知人子近已及门矣、</p>
<p>30我诚语汝、此代未逝、斯事皆成、</p>
<p>31天地必废、我言不废、</p>
<p>32然其日其时、人不知、天使与子亦不知、惟父知之、</p>
<p>33慎之哉、儆醒祈祷、以尔不知其期也、</p>
<p>34譬人去家远游、委权于仆、各有所司、命阍者儆醒、</p>
<p>35是以尔宜儆醒、因不知家主何时至、或昏暮、或夜半、或鸡鸣、或平旦、</p>
<p>36恐突如其来、遇尔寝焉、</p>
<p>37我所语尔者、亦以语众、宜儆醒也、</p>

</div>
</body>
</html>
