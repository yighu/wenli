<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十一章</title>
</head>
<body>
<div>
<h3>第十一章</h3>
<p>1近耶路撒冷、至橄榄山之伯法其、及伯大尼、耶稣遣其徒二人、</p>
<p>2语之曰、尔往前村、至则见小驴絷焉、从无乘之者、解而牵之来、</p>
<p>3傥人问尔胡为行是、则曰主需之、彼必立遣之、</p>
<p>4遂往、遇小驴絷于门外衢间、解之、</p>
<p>5旁立者曰、解驴何为、</p>
<p>6遂以耶稣之言对、许之、</p>
<p>7乃牵小驴就耶稣、置己衣于上、耶稣乘之、</p>
<p>8多有以己衣布于路者、或伐田间树枝布之、</p>
<p>9前行后从者呼曰、和散那、即求救之意奉主名而来者、宜颂也、</p>
<p>10临格之国、即我祖大卫之国、宜颂也、高高在上欤、和散那、○</p>
<p>11耶稣进耶路撒冷、入殿、环视诸物、既暮、偕十二徒出、至伯大尼、○</p>
<p>12翌日、出伯大尼、耶稣饥、</p>
<p>13遥见无花果树有叶、就之、意于其上或有所得、及至、惟叶而已、盖非果期也、</p>
<p>14耶稣谓树曰、今而后、永无人由尔食果矣、其徒闻之、○</p>
<p>15至耶路撒冷、耶稣入殿、逐其中贸易者、倾兑钱者之几、及鬻鸽者之椅、</p>
<p>16且不许人携具过殿、</p>
<p>17诲之曰、记不云乎、吾室必称万邦祈祷之室、而尔曹以为盗巢也、</p>
<p>18祭司诸长及士子闻此、谋何以灭之、盖惧之、以众奇其训也、○</p>
<p>19每及暮、耶稣出城、○</p>
<p>20朝经无花果树、见自根而槁、</p>
<p>21彼得忆而言曰、夫子、试观尔所诅之无花果树已槁矣、</p>
<p>22耶稣曰、宜信上帝、</p>
<p>23我诚语汝、凡命此山移而投海、中心不疑、惟信所言必成者、则必得之也、</p>
<p>24故我语尔、凡尔所祷而求者、信其已得、则必得之、</p>
<p>25 26立而祷时、傥有憾于人、则恕之、致尔天父亦恕尔过焉、○</p>
<p>27复至耶路撒冷、耶稣行于殿、祭司诸长士子长老就之、</p>
<p>28曰、尔以何权行是、赐尔行此权者谁耶、</p>
<p>29耶稣曰、我试问尔一言、尔答我、则我告尔以何权行是、</p>
<p>30约翰之洗、自天乎、自人乎、尔其答之、</p>
<p>31其人窃议曰、若云自天、彼必曰曷不信之、</p>
<p>32若云自人、则又畏民、盖皆以约翰为先知也、</p>
<p>33遂对曰、不知也、耶稣曰、我亦不告尔以何权行是矣、</p>

</div>
</body>
</html>
