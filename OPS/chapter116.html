<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第五十章</title>
</head>
<body>
<div>
<h3>第五十章</h3>
<p>1约瑟俯于父面、涕泣而吻之、</p>
<p>2命其医士、以香料殓父尸、遂以香料殓之、</p>
<p>3历至四旬、厥期既盈、埃及人哭之七旬、○</p>
<p>4哭期既竟、约瑟语法老之臣曰、若蒙汝恩、请告法老曰、</p>
<p>5吾父使我誓云、我将死矣、必葬于迦南地所修之墓、求容我往、葬父而返、</p>
<p>6法老曰、依汝父令尔所誓、可往葬之、</p>
<p>7约瑟遂往葬父、法老之臣、与宫庭长老、暨埃及长老偕行、</p>
<p>8约瑟眷聚、昆弟戚族俱往、独留孩稚牛羊于歌珊、</p>
<p>9车马同行、群从成队、</p>
<p>10至约但东、亚达禾场、号哭恸甚、约瑟为父悲哀七日、</p>
<p>11迦南居民、见其在亚达禾场号哭、则曰、埃及人之悲哀、甚矣哉、故其地名曰亚伯麦西、在约但东、</p>
<p>12雅各诸子、循父命而行、</p>
<p>13舁父至迦南、葬于麦比拉田之穴、与幔利相对、昔亚伯拉罕自赫人以弗仑、所购为业之冢地、○</p>
<p>14约瑟葬父既毕、与昆弟及送葬者、咸归埃及、○</p>
<p>15约瑟昆弟见父既没、相语曰、约瑟或憾我、念我之恶待、而尽报之、</p>
<p>16乃遣人语约瑟曰、父未没之先、嘱云、</p>
<p>17当谓约瑟曰、昔诸昆恶待于尔、请宥诸昆之罪、我侪为汝父上帝之仆、请赦我过、言间、约瑟哭焉、</p>
<p>18昆弟咸至、俯伏其前、曰我为尔仆、</p>
<p>19约瑟曰、毋惧、我岂代为上帝乎、</p>
<p>20尔曹意欲害我、而上帝反益我、以保兆人之命、得如今日、</p>
<p>21今尔勿恐、我必养尔、及尔子孙、遂以善言慰藉之、○</p>
<p>22约瑟与父家属居埃及、享寿百有十岁、</p>
<p>23得见以法莲之子孙三代、玛拿西孙、玛吉之子、亦育于其膝前、</p>
<p>24约瑟谓昆弟曰、我濒死矣、上帝必眷顾尔、导尔出斯土、反至所誓赐亚伯拉罕以撒雅各之地、</p>
<p>25约瑟使以色列族发誓、曰、上帝必眷顾尔、须携我骨出于斯土、</p>
<p>26约瑟享寿百有十岁而终、人以香料殓之、盖棺于埃及、</p>

</div>
</body>
</html>
