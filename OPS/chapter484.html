<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三十三章</title>
</head>
<body>
<div>
<h3>第三十三章</h3>
<p>1玛拿西即位时、年十有二、在耶路撒冷为王、历五十五年、</p>
<p>2行耶和华所恶、从异邦可憎之事、即耶和华于以色列人前、所逐诸族之事、</p>
<p>3复建其父希西家所毁之崇邱、为巴力建坛、作木偶、崇拜天象、而奉事之、</p>
<p>4在耶和华室筑坛、昔耶和华指此室而言曰、我名必永在耶路撒冷、</p>
<p>5又在耶和华室二院中、为天象筑坛、</p>
<p>6并在欣嫩子谷、使其子女经火、又行卜筮、用法术、行邪术、与凭鬼者及巫觋交、多行耶和华所恶、以激其怒、</p>
<p>7又置所造雕像于上帝室、昔上帝谕大卫、及其子所罗门曰、此室及耶路撒冷、乃我于以色列支派中所简者、必永寄我名于其中、</p>
<p>8如以色列人遵行我藉摩西、所传之法度、典章律例、则我不复移其足、离我所锡厥祖之地、</p>
<p>9玛拿西诱犹大及耶路撒冷居民、致其行恶、较耶和华于以色列人前、所灭之族尤甚、</p>
<p>10耶和华谕玛拿西与其民、惟彼不听、</p>
<p>11故耶和华使亚述王之军长来攻之、执玛拿西、系之以链、以钩钩之、携至巴比伦、</p>
<p>12既遭患难、则求其上帝耶和华、在其列祖之上帝前、自卑维甚、</p>
<p>13祷耶和华、蒙其垂听、而允所求、使返耶路拢冷、复其国位、玛拿西始知耶和华为上帝、○</p>
<p>14嗣后、玛拿西在大卫城谷中、基训溪西、建筑外垣、沿至鱼门、周俄斐勒、建垣甚高、又于犹大之坚城置军长、</p>
<p>15去除异邦之神、与耶和华室中之像、并在耶和华室之山、及耶路撒冷所建诸坛、悉掷于城外、</p>
<p>16重建耶和华之坛、献酬恩祭与感谢祭于上、命犹大人奉事以色列之上帝耶和华、</p>
<p>17惟民仍献祭于崇邱、而独奉其上帝耶和华、</p>
<p>18玛拿西其余事迹、及祷其上帝之言、与先见奉以色列之上帝耶和华名、所谕之言、俱载于以色列列王纪、</p>
<p>19其祈祷与蒙允、及其罪过、并未自卑以前、筑崇邱、立木偶、设雕像之处、俱载于何赛之书、</p>
<p>20玛拿西与列祖偕眠、葬于己宫、子亚们嗣位、○</p>
<p>21亚们即位时、年二十有二、在耶路撒冷为王、凡历二年、</p>
<p>22行耶和华所恶、效其父玛拿西所为、祭其父玛拿西所造雕像、而奉事之、</p>
<p>23不效其父玛拿西自卑于耶和华前、干罪愈甚、</p>
<p>24其臣仆叛、弑之于宫、</p>
<p>25国民杀叛亚们王者、立其子约西亚、继之为王、</p>

</div>
</body>
</html>
