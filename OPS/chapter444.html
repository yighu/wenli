<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十二章</title>
</head>
<body>
<div>
<h3>第二十二章</h3>
<p>1大卫曰、此乃耶和华上帝之室、以色列燔祭之坛、○</p>
<p>2大卫命集旅于以色列地之人、选石工凿石、以建上帝室、</p>
<p>3大卫备铁甚多、以为门扉之钉及钩、又备铜无算、</p>
<p>4香柏无数、盖西顿推罗人运之甚多也、</p>
<p>5大卫曰、我子所罗门尚冲弱、为耶和华建室、必极壮丽、声誉荣光、播于万国、故我必为之备、于是大卫未死之先、储材丰盛、○</p>
<p>6大卫召子所罗门、嘱其为以色列之上帝耶和华建室、</p>
<p>7谓之曰、我子欤、我有意为我上帝耶和华之名建室、</p>
<p>8惟耶和华降谕于我曰、尔流人血甚多、屡经大战、不可为我名建室、因尔多流人血于地、为我目击、</p>
<p>9尔将生子、彼处平康、厥名所罗门、我必锡以绥安、使免四周诸敌之扰、彼在位时、我必锡绥安于以色列族、</p>
<p>10彼将为我名建室、彼必为我子、我必为其父、固其国位于以色列、历世弗替、</p>
<p>11我子欤、愿耶和华偕尔、愿尔亨通、建尔上帝耶和华之室、循其所言、</p>
<p>12愿耶和华赋尔睿智聪明、使尔受命治以色列、守尔上帝耶和华之律、</p>
<p>13尔若遵行耶和华藉摩西、命以色列人之典章律例、则必亨通、强乃心、壮乃志、勿畏葸、勿恐惶、</p>
<p>14我于困难中、为耶和华室、备金十万他连得、银百万他连得、铜铁甚多、莫权其数、亦备木石、尔可增益之、</p>
<p>15且尔多有匠役、石工木工、及诸巧匠、</p>
<p>16金银铜铁无数、尔其兴起造作、愿耶和华偕尔、</p>
<p>17大卫又命以色列诸牧伯、助子所罗门曰、</p>
<p>18尔上帝耶和华非偕尔、赐尔四周平康乎、盖彼以斯土之民付我手、俾地为耶和华与其民所辖、</p>
<p>19今当专尔心、定尔志、寻求尔上帝耶和华、兴起而建上帝耶和华之圣所、舁耶和华之约匮、及上帝之圣器、入于为耶和华名所建之室、</p>

</div>
</body>
</html>
