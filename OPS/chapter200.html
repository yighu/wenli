<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十六章</title>
</head>
<body>
<div>
<h3>第二十六章</h3>
<p>1于尔所居之地、勿作偶像、勿立雕像、或柱像、或勒像之石、而崇拜之、我乃耶和华、尔之上帝、</p>
<p>2当守我安息日、敬我圣所、我乃耶和华也、○</p>
<p>3尔若循我典章、守我诫命、而遵行之、</p>
<p>4我必降以时雨、使土地产物、园树结果、</p>
<p>5俾尔碾谷延及摘葡萄、摘葡萄延及播种之时、得以果腹安居、</p>
<p>6赐尔境内平康、可以安寝、无人恐尔、我必绝灭暴兽于斯土、刀剑不行于尔地、</p>
<p>7尔将追敌、以刃击之、仆于尔前、</p>
<p>8尔中之人、五可驱百、百可驱万、以刃击敌、仆于尔前、</p>
<p>9我将眷顾尔、使尔繁衍昌炽、践我与尔所立之约、</p>
<p>10尔食旧谷、新谷既登、旧谷则徙、</p>
<p>11我将立幕于尔中、心不厌尔、</p>
<p>12周游尔间、为尔上帝、尔为我民、</p>
<p>13我乃耶和华、尔之上帝、导尔出埃及、免为其奴隶、断尔所负之轭、俾尔昂首而行、○</p>
<p>14尔若不听我言、弗遵我命、</p>
<p>15弃我典章、蔑我律例、违我诫命、背我盟约、</p>
<p>16我必加以威烈、使尔身痨体热、以致目盲神败、播种徒劳、为敌所食、</p>
<p>17我必敌尔、使见击于敌前、憾尔者将制尔、无人追袭、尔亦遁逃、</p>
<p>18尔若仍不听从、将惩尔罪、至于七倍、</p>
<p>19尔恃强之骄傲、我必毁之、并使尔天若铁、尔地若铜、</p>
<p>20尔徒力作、田无所产、树不结实、</p>
<p>21尔尚顽梗、不欲顺从、则按罪降灾、至于七倍、</p>
<p>22使暴兽入尔境、攘尔子女、灭尔牲畜、以致户口凋零、道途寂寞、○</p>
<p>23尔犹不悛、所行逆我、</p>
<p>24我必拂逆尔、缘尔之罪扑责尔、至于七倍、</p>
<p>25我使锋刃临尔、以报背约之仇、尔集于邑垣、我则降疫疠于其中、付尔于敌、</p>
<p>26既绝糇粮、如折尔杖、十妇炊饼于一炉、权之以给、尔得食而不饱、○</p>
<p>27汝犹不听从、所行逆我、</p>
<p>28我必震怒、以拂逆尔、督责尔罪、至于七倍、</p>
<p>29尔将食子女之肉、</p>
<p>30我亦毁尔崇邱、斫尔日像、以尔尸骸、掷于偶像之上、我心必厌恶尔、</p>
<p>31俾尔邑垣荒墟、圣所寂寞、不享尔馨香、</p>
<p>32使尔土地荒芜、处此之敌、无不骇异、</p>
<p>33我必散尔于异邦、袭尔以白刃、荒凉尔土、阒寂尔邑、</p>
<p>34尔既寓于敌国、斯土荒寂、其壤则闲、而享安息、</p>
<p>35地既荒寂、必享安息、尔居斯土、其壤所未获之安息、此时必得享之、</p>
<p>36尔之孑遗、处于敌国、必使其心颓败、风吹叶落、闻声而怖、彼之遁逃、若避锋刃、即无追者、亦必颠仆、</p>
<p>37无人追袭、自相蹂躏、如在锋刃之前、无力拒敌、</p>
<p>38尔必危亡于异邦、吞噬于敌国、</p>
<p>39尔之孑遗、处于敌国、为一己之愆尤、并前人之罪戾、日渐消亡、</p>
<p>40是时必承己愆、及前人之罪、自认所行逆我、</p>
<p>41我拂逆之、散之敌国、缘其不洁之心、自卑服罪、</p>
<p>42我则追忆我与亚伯拉罕以撒雅各所立之约、而俯念斯土、</p>
<p>43彼既蔑视我律例、心厌我典章、致离故土、使田荒寂、于无人时、得享安息、代民服罪、</p>
<p>44虽然、彼处于敌国、我不屏斥之、厌恶之、歼灭之、致废我约、盖我乃耶和华、彼之上帝、</p>
<p>45昔我导其宗祖出于埃及、为其上帝、异邦无不目击、故我必念其约、我乃耶和华也、</p>
<p>46以上典章律例法度、乃耶和华于西乃山、藉摩西与以色列人所立者、</p>

</div>
</body>
</html>
