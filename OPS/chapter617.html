<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第五十五篇</title>
</head>
<body>
<div>
<h3>第五十五篇</h3>
<p>大卫之训词使伶长鼓琴歌之○</p>
<p>1上帝欤、倾听我祈祷、勿自隐匿、不听我恳求兮、</p>
<p>2尚其顾恤我、俞允我、我悲悼而不安、嘅其叹兮、</p>
<p>3盖仇敌恐吓、恶人暴虐、加我以罪、迫我以怒兮、</p>
<p>4我心痛甚、死亡之惧临我兮、</p>
<p>5恐怖战栗及我、悚惶没我兮、</p>
<p>6我则曰、惟愿有翼如鸠、飞去而得安居兮、</p>
<p>7我必远游、栖于旷野、</p>
<p>8速诣避所、脱于烈风暴雨兮、</p>
<p>9主欤、我在邑中、见有强暴纷争、尚其施行翦灭、变乱其舌兮、</p>
<p>10彼在城上、昼夜绕行、中有罪孽邪慝兮、</p>
<p>11奸恶在于其中、暴虐诡谲、不离其衢兮、</p>
<p>12非敌我者诟我、若然、尚可容忍、非憾我者骄我、若然、则必退避兮、</p>
<p>13乃尔也、我之同俦、我之伴侣、我之密友兮、</p>
<p>14素昔和衷共议、偕众行于上帝室兮、</p>
<p>15奸恶在其室、在其衷、愿死亡倏临之、生堕阴府兮、</p>
<p>16若我、必呼吁上帝、耶和华则救我兮、</p>
<p>17晨昏卓午、悲哀叹息、彼必听我声兮、</p>
<p>18我敌虽众、彼赎我命、脱于战鬬、俾得平康、敌不近我兮、</p>
<p>19处常不畏上帝者、亘古而有之上帝、必闻而报之兮、</p>
<p>20彼伸厥手、攻其和好之人、背其盟约兮、</p>
<p>21其口滑如酥、心乃为战、其言柔于膏、实则露刃兮、</p>
<p>22所负之任、当付诸耶和华、彼必扶持、永不令义人动摇兮、</p>
<p>23维彼恶人、尔上帝必使之坠于陷阱、嗜杀与行诈者、生存不及半世、我则惟尔是恃兮、</p>

</div>
</body>
</html>
