<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三十八章</title>
</head>
<body>
<div>
<h3>第三十八章</h3>
<p>1维时、希西家遘疾濒死、亚摩斯子先知以赛亚来见之、曰、耶和华云、尔当处置家事、盖尔必死、不得生存、</p>
<p>2希西家面壁、祷耶和华曰、</p>
<p>3耶和华欤、求尔垂念、我在尔前、行为诚实、心志专一、行尔所悦、遂哭甚哀、</p>
<p>4耶和华谕以赛亚曰、</p>
<p>5往告希西家曰、尔祖大卫之上帝耶和华云、我已闻尔祷、见尔泪、必增尔寿十五年、</p>
<p>6且救尔与此城、脱于亚述王手、扞卫此城、</p>
<p>7耶和华必成所言、有其征焉、</p>
<p>8亚哈斯日晷已进之影、我将使之退十度、于是已进之日、循晷而退十度、○</p>
<p>9犹大王希西家遘疾既愈、乃笔之曰、</p>
<p>10我尝自谓、我日当午、将入阴府之门、绝我余龄、</p>
<p>11又曰、我将于生存之地、不复见耶和华、与幽魂同处、不再见世人、</p>
<p>12我室被撤而迁移、若牧者之帐幕、我卷我生、若织者之卷布、尔必断我于机、旦夕终我之命、</p>
<p>13我静默至旦、尔折我骨若狮、旦夕终我之命、</p>
<p>14我之呢喃、如燕如鹤、我之哀鸣、有若班鸠、瞻望目疲、耶和华欤、我遭愁苦、尔其保余、</p>
<p>15我尚何言、彼语我者、已成之矣、因我中心之苦、必以谦逊度我余年、</p>
<p>16主欤、人之生也在此、我神之存在此、尔其医我、使我得生、</p>
<p>17我遭痛苦、致获平康、尔因爱我魂、出我于沦亡之坑坎、掷我罪于尔后、</p>
<p>18阴府不能颂美尔、死亡不能赞扬尔、入坑坎者、不得望尔之诚实、</p>
<p>19惟生者始颂美尔、如我今日然、尔之诚实、父示于子、</p>
<p>20耶和华将拯救我、故我侪毕生弦歌于耶和华室、○</p>
<p>21以赛亚曾曰、取一无花果饼为膏、置于疮痍必愈、</p>
<p>22希西家曰、我登耶和华室、有何征乎、</p>

</div>
</body>
</html>
