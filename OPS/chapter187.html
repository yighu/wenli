<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十三章</title>
</head>
<body>
<div>
<h3>第十三章</h3>
<p>1耶和华谕摩西亚伦曰、</p>
<p>2人若肤肿、或生疥、或有斑、状如癞疾、则必携之诣祭司亚伦、或其子孙之一为祭司者、</p>
<p>3祭司必察其肤之疾、如患处之毫变白、其状入肤较深、则属癞疾、祭司察之、必谓其不洁、</p>
<p>4如斑为白、其状入肤不深、其毫犹未白者、祭司必禁锢其人、历至七日、</p>
<p>5届期察之、如其疾止、不散于肤、祭司仍禁锢之、历至七日、</p>
<p>6届期必再察之、如其患处微变为暗、不散于肤、则疥而已、祭司必谓其为洁、其人浣衣成洁、</p>
<p>7祭司察后、其疾蔓延于肤、复诣祭司、</p>
<p>8祭司察之、见其疾果蔓延、则必谓其不洁、乃属癞疾、○</p>
<p>9人有癞疾、必携之诣祭司、</p>
<p>10祭司察之、如其肤肿而白、毫亦变白、肉肿而红、</p>
<p>11乃肤际之旧癞、此诚污蔑、祭司必谓其不洁、毋庸禁锢其人、</p>
<p>12如其癞疾散布于肤、自顶至踵、无在不有、</p>
<p>13祭司察之、见癞蔓延全体、则谓其为洁、盖全体既白、其人乃洁也、</p>
<p>14如肉红肿、见于其身、则为不洁、</p>
<p>15祭司验之、必谓其不洁、红肿之肉不洁、是乃癞疾、</p>
<p>16如红肿之肉、复原而变白、则必复诣祭司、</p>
<p>17祭司察之、见患处变白、必谓其为洁、其人乃为洁、○</p>
<p>18如人肤际生疮、而后得医、</p>
<p>19疮处或肿而白、或有斑斓、红白相间、则必示于祭司、</p>
<p>20祭司察之、若其状深入肤际、其毫变白、则谓其不洁、是乃癞疾、由疮而成、</p>
<p>21如祭司察之、见无白毫、不深入肤、患处微变为暗、则必禁锢其人、历至七日、</p>
<p>22倘蔓延于肤、则属癞疾、祭司必谓其不洁、</p>
<p>23若斑斓如前、而不蔓延、则为疮瘢、祭司必谓其为洁、○</p>
<p>24如人之肤为火所灼、其处起有斑烂、红白相间、</p>
<p>25祭司必察之、见斑斓处、其毫变白、其状入肤较深、则属癞疾、由灼所致、必谓其不洁、</p>
<p>26如祭司察之、斑斓处无白毫、不深入肤、患处微变为暗、则必禁锢其人、历至七日、</p>
<p>27届期察之、如蔓延于肤、则属癞疾、必谓其不洁、</p>
<p>28若斑斓如前、而不蔓延、患处微变为暗、此属疥疾、由灼所致、第为火灼之瘢、必谓其为洁、○</p>
<p>29如男女在首在须有疾、</p>
<p>30祭司察之、若其状入肤较深、中有细毫、其色维黄、此属癞癣、或生于首、或生于须、必谓其不洁、</p>
<p>31如祭司察其癣、不深入肤、中无黑毫、则必禁锢其人、历至七日、</p>
<p>32届期察之、如癣不蔓延、中无黄毫、不深入肤、</p>
<p>33则薙须发、留其癣处、禁锢其人、历至七日、</p>
<p>34届期察之、癣不蔓延、不深入肤、必谓其为洁、其人浣衣成洁、</p>
<p>35成洁之后、如癣蔓延于肤、</p>
<p>36祭司察之、若果蔓延、则无庸求其黄毫、其人乃为不洁、</p>
<p>37如癣已止、中发黑毫、其癣已愈、其人已洁、必谓其为洁、○</p>
<p>38如男女肤生斑、色白而亮、</p>
<p>39祭司察之、若斑微暗、则属癣疾、发生于肤、其人为洁、○</p>
<p>40如发脱落、则属头童、其人为洁、</p>
<p>41如顶发凋残、则为顸额、其人为洁、</p>
<p>42若头童顸额处发疾、红白相间、此乃癞疾之发于头额者、</p>
<p>43祭司察之、若头童顸额处之疾、其色红白相间、如肤生癞疾然、</p>
<p>44其人乃癞、而为不洁、祭司必谓其不洁、其癞疾在首也、○</p>
<p>45凡患癞者、必裂衣散发、掩口自呼曰、污矣、污矣、</p>
<p>46当其患癞时、必为不洁、既已不洁、必独处、在营外、○</p>
<p>47若衣发霉、或毳衣、或枲衣、</p>
<p>48或经或纬、或织以枲、或织以毳、或皮、及革制之物、</p>
<p>49所染之衣皮经纬、革制之物、其色或绿或红、此属癞疾、必示祭司、</p>
<p>50祭司察之、藏所染者、历至七日、</p>
<p>51届期察之、若其斑蔓延于衣、或于经纬、或于皮、及革制之物、此属霉毒之癞、乃为不洁、</p>
<p>52则所染之衣、无论经纬毳枲、及革制之物、必俱焚之、此属霉毒之癞、必爇以火、</p>
<p>53祭司察之、如其斑不复蔓延于衣、或于经纬、或于皮革、</p>
<p>54宜使浣濯、而复藏之、历至七日、</p>
<p>55浣濯之后、必再察之、若其斑色犹未变、虽未蔓延、亦为不洁、乃属霉毒之癞、无论在表在里、必爇以火、</p>
<p>56既经浣濯、祭司察之、若色微暗、则必裂其衣皮经纬、而去除之、</p>
<p>57如仍见于衣之经纬、或于皮革、此癞复发、必爇以火、</p>
<p>58如衣之经纬、或皮革、既经浣濯、去除其斑、则必再浣、使成为洁、</p>
<p>59以上所载毳衣枲衣、或经或纬、及革制之物、为癞所染、谓其为洁为不洁其例如此、</p>

</div>
</body>
</html>
