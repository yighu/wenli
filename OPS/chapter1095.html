<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十章</title>
</head>
<body>
<div>
<h3>第二十章</h3>
<p>1乱既定、保罗招门徒劝之、遂言别、往马其顿、</p>
<p>2经其四境、以多端劝众、则至希腊、</p>
<p>3居三月、将乘舟往叙利亚、犹太人设计害之、遂定意由马其顿而反、</p>
<p>4从之适亚西亚者、有庇哩亚人毕罗斯之子所巴特、帖撒罗尼迦人亚里达古、西公都、特庇人该犹、并提摩太、及亚西亚人推基古、特罗非摩、</p>
<p>5皆先往、在特罗亚相待、</p>
<p>6除酵节后、我侪由腓立比航海、五日至特罗亚、与之相会、居七日焉、○</p>
<p>7七日之首日、集而擘饼、保罗将于次日启行、与众讲论、延至夜半、</p>
<p>8所集之楼、多设灯火、</p>
<p>9有少者犹推古、坐牖上、倦而酣睡、保罗讲论已久、少者因睡熟、自三层楼坠下、扶之已死、</p>
<p>10保罗下、伏其上而抱之、谓众勿自扰、其生犹存、</p>
<p>11乃复上、擘饼而食、相论久之、天明遂行、</p>
<p>12少者既生、众携去之、慰甚、○</p>
<p>13我侪先登舟往亚朔、欲在彼接保罗、乃其所定、因欲徒步至彼也、</p>
<p>14既会于亚朔、我侪接之、遂往米推利尼、</p>
<p>15由彼航海、次日经基阿前、又次日泊于撒摩、又次日至米利都、</p>
<p>16盖保罗曾定意航海越以弗所、免淹留于亚西亚、乃速行、庶于五旬节、至耶路撒冷也、○</p>
<p>17自米利都、遣人至以弗所、招会之长老来、</p>
<p>18既至、则谓之曰、尔曹知我自初履亚西亚之日、与尔相偕、始终如何、</p>
<p>19我之事主、凡事谦逊涕泣、因犹太人谋害、而历诸艰、</p>
<p>20凡益尔者、我无所隐、或于众前、或历诸家、示尔教尔、</p>
<p>21劝犹太人、与希利尼人、宜以改悔向上帝、以信向我主耶稣基督、</p>
<p>22今我心迫切往耶路撒冷、未知所遇若何、</p>
<p>23惟圣神每邑示我、有械系患难俟我也、</p>
<p>24然我不以己生为意而贵之、惟欲尽我程途、及由主耶稣所授之职、以证上帝恩惠之福音、</p>
<p>25我素与尔交游、宣上帝国、今知尔众不复觌我面矣、</p>
<p>26故我今日为证于尔、众人之血、我无与焉、</p>
<p>27盖上帝之旨、我无隐讳、悉宣于尔、</p>
<p>28尔当自慎、亦慎全群、乃圣神立尔监督于其中、以牧上帝之会、即以己血所购者也、</p>
<p>29我知我去后、将有凶狼入尔中、不惜其群、</p>
<p>30亦将有人起于尔中、出悖逆之言、诱门徒从之、</p>
<p>31故当儆醒、忆我三年之久、昼夜流涕不已、以劝尔众、</p>
<p>32今我荐尔于上帝、及其恩道、能建立尔、赐尔有业于凡成圣者之中、</p>
<p>33我未始贪人之金银衣服、</p>
<p>34乃此二手尝供我、及偕我者之需、尔所知也、</p>
<p>35我凡事垂范示尔、当如是勤劳、以扶助柔弱者、且忆主耶稣之言、予者较受者更有福也、○</p>
<p>36言毕、跪而偕众祈祷、</p>
<p>37众大哭、俯保罗颈、而吻接之、</p>
<p>38为其言不复觌我面、甚以为忧、乃送之登舟、</p>

</div>
</body>
</html>
