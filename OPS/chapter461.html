<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十章</title>
</head>
<body>
<div>
<h3>第十章</h3>
<p>1罗波安往示剑、因以色列众至彼、欲立之为王、</p>
<p>2昔尼八子耶罗波安避所罗门王、遁于埃及居焉、既闻此事、则返、</p>
<p>3民众遣人招之、遂与以色列众、来见罗波安曰、</p>
<p>4尔父使我侪负轭艰苦、尔其轻尔父之重轭、与艰苦之役事、我则服事尔、</p>
<p>5曰、越三日、复来见我、民乃去、</p>
<p>6其父所罗门存日、有侍其前之耆老、罗波安王与之议曰、汝有何谋、以答斯民、</p>
<p>7佥曰、如尔恩待斯民、使其心悦、答以善言、则必永为尔仆、</p>
<p>8惟王违弃耆老之谋、与侍其前、偕己同长之少者谋、</p>
<p>9曰、斯民谓我云、尔父加我之轭、求尔轻之、汝有何谋、以答斯民、</p>
<p>10偕彼同长之少者曰、斯民谓尔云、尔父使我负重轭、求为我轻之、可答之曰、我之小指、巨于我父之腰、</p>
<p>11我父使尔负重轭、我必益之、我父责尔以鞭、我则责尔以蝎、</p>
<p>12越三日、耶罗波安与民众、咸诣罗波安、循王所命、越三日复来见我之言、</p>
<p>13罗波安王以厉词答之、违弃耆老之谋、</p>
<p>14依少者之谋、告之曰、我父使尔负重轭、我必益之、我父责尔以鞭、我则责尔以蝎、</p>
<p>15王不听民所求、是事由于上帝、以应耶和华藉示罗人亚希雅、告尼八子耶罗波安之言、</p>
<p>16以色列众见王不听、则谓王曰、我与大卫何与、我于耶西子无业、以色列人欤、尔其归幕、大卫家欤、尔其自顾、以色列人遂归其幕、</p>
<p>17惟居犹大诸邑之以色列人、罗波安为其王、</p>
<p>18罗波安王遣司力役之哈多兰至以色列人、以色列人以石击毙之、罗波安王亟登车、遁于耶路撒冷、</p>
<p>19于是以色列人叛大卫家、至于今日、</p>

</div>
</body>
</html>
