<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十八章</title>
</head>
<body>
<div>
<h3>第十八章</h3>
<p>1维时、以色列无王、但之支派、在以色列中、未得其业、故觅地以居、</p>
<p>2于族中遣勇士五人、由琐拉以实陶而往、窥察土地、语之曰、往窥其地、乃适以法莲山地、至米迦室宿焉、</p>
<p>3近其室时、识少者利未人之声、就而问曰、谁导尔至此、在此何为、何所得乎、</p>
<p>4少者以米迦如何相待告曰、米迦雇我为其祭司、</p>
<p>5曰、请咨诹上帝、使知我之前途、是否利达、</p>
<p>6祭司曰、安然而往、尔之前途、耶和华所顾也、</p>
<p>7五人遂往、至拉亿、见其居民、如西顿人、安逸无虑、因无强者相害也、地离西顿甚远、不与他人交际、</p>
<p>8五人返于琐拉以实陶、告其昆弟、昆弟问曰、尔意若何、</p>
<p>9曰、可起、而往攻之、我见其地甚美、岂可闲居、宜往勿缓、据以为业、</p>
<p>10既至、必见其民安逸无虑、土壤宽广、天下物产、罔有所缺、上帝付之尔手、○</p>
<p>11于是但之室家六百人、各佩器械、自琐拉以实陶启行、</p>
<p>12上至犹大之基列耶琳、建营其后、名其地曰玛哈尼但、至于今日、</p>
<p>13由此往以法莲山地、至米迦室、</p>
<p>14昔窥拉亿之五人、谓昆弟曰、此室有圣衣家神、雕像铸像、尔知之乎、当思如何而为、</p>
<p>15遂转诣米迦室、入少者利未人之室、而问其安、</p>
<p>16但人六百、各佩器械、立于门外、</p>
<p>17窥地之五人入室、取雕像铸像、家神圣衣、祭司与佩器械之六百人、立于门外、</p>
<p>18五人入室、既取诸物而出、祭司问曰、尔欲何为、</p>
<p>19曰、勿语、以手掩口、与我偕往、为我之父与祭司、汝为一家之祭司、与为以色列一支派一族之祭司、孰愈、</p>
<p>20祭司心悦、取圣衣暨家神雕像、入于民中、</p>
<p>21众遂转而前往、使幼稚牲畜货财先行、</p>
<p>22离米迦室已远、米迦之邻咸集、追及但人呼之、</p>
<p>23但人回顾、问米迦曰、尔有何事、率斯群众而来、</p>
<p>24曰、我所作之神像、及所任之祭司、尔携之去、一无所遗、而问我有何事耶、</p>
<p>25但人曰、勿使尔声闻于我众、恐暴戾者击尔、致尔与尔家人、俱丧厥命、</p>
<p>26但人乃行其途、米迦见其强于己、则转而归家、</p>
<p>27但人携米迦所制之物、及其祭司、至于拉亿、见其安逸无虑之民、击之以刃、火焚其邑、无人救援、</p>
<p>28盖邑在近伯利合之谷中、离西顿甚远、不与他人交际、但人复建邑而居之、</p>
<p>29此邑昔名拉亿、今依其祖以色列子但之名、名之曰但、</p>
<p>30立彼雕像、摩西子革顺之裔约拿单、暨其子孙、为但支派之祭司、迨至斯土见虏之日、</p>
<p>31米迦雕像之设、所历时日、与上帝室在示罗同、</p>

</div>
</body>
</html>
