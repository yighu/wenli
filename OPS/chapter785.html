<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三十二章</title>
</head>
<body>
<div>
<h3>第三十二章</h3>
<p>1将有一王以义而王、牧伯以公为治、</p>
<p>2其人若逃狂风之所、若避暴雨之区、若川流之水、在旱干之处、若巨磐之荫、在困人之地、</p>
<p>3见者目不瞀、听者耳必聪、</p>
<p>4心躁者通乎知识、口吃者畅于言辞、</p>
<p>5愚鲁者不复称高明、悭吝者不复称慷慨、</p>
<p>6盖愚鲁者出言愚昧、心怀妄为、致行邪僻、谬言以逆耶和华、使饥者枵腹、渴者绝饮、</p>
<p>7悭吝之徒、其术邪恶、其谋诡谲、以诳言灭卑者、害正言之贫人、</p>
<p>8惟高明者所谋高明、恒处高明、○</p>
<p>9尔安逸之妇欤、起听我声、尔无虑之女欤、倾听我言、</p>
<p>10历有年余、无虑之妇、必将惊扰、因葡萄无所获、谷实无可收、</p>
<p>11安逸之妇、尔其战栗、无虑之女、尔其惊扰、解衣裸体、腰束以麻、</p>
<p>12将因嘉美之田畴、繁实之葡萄、而椎厥胸、</p>
<p>13我民之田、欢娱之邑、喜乐之第、遍生荆棘蒺藜、</p>
<p>14宫阙荒凉、邑众离散、山庄戍楼、永为窟穴、野驴悦其地、群畜牧其间、</p>
<p>15迨神自上临我、旷野变为良田、良田称为丛林、</p>
<p>16正直处于旷野、公义居于良田、</p>
<p>17义之功乃和、义之效乃安与信、迄于永世、</p>
<p>18我民将居绥安之宅、稳固之室、清静憩息之所、</p>
<p>19维彼丛林、必雨雹而摧之、维彼城邑、必尽毁而下之、</p>
<p>20尔曹播种诸水之滨、驱牛驴于彼者、福矣、</p>

</div>
</body>
</html>
