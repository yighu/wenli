<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三十二章</title>
</head>
<body>
<div>
<h3>第三十二章</h3>
<p>1十二年十二月朔、耶和华谕我曰、</p>
<p>2人子欤、当为埃及王法老作哀歌、谓曰、尔于列国中、昔若壮狮、今若海中之鳄、冲突于尔河、以足搅水、使河浑浊、</p>
<p>3主耶和华曰、我必率多国之众、张我罟以网尔、曳尔而上、</p>
<p>4委尔于地、掷尔于野、使空中诸鸟、栖于尔上、全地之兽、食尔而饱、</p>
<p>5以尔肉置于山、以尔身填于谷、</p>
<p>6以尔血灌尔游泳之地、延及诸山、充乎谿涧、</p>
<p>7我灭尔时、必蔽诸天、使星昏暗、以云掩日、令月无光、</p>
<p>8我使天之辉光昏暗、布晦冥于尔地、主耶和华言之矣、</p>
<p>9我以尔之败亡、加于尔所未识之国、则扰多民之心、</p>
<p>10诸民为尔骇愕、其王于我挥刃之日、为尔战栗不已、当尔颠仆之日、众必顾其生命、时切恐惶、</p>
<p>11主耶和华曰、巴比伦王之刃必及尔、</p>
<p>12我必使尔众仆于武士之刃、彼乃列国之强暴、必灭埃及之骄泰、歼其民众、</p>
<p>13我必屠其河滨群畜、人足兽蹄、不复浑浊其水、</p>
<p>14使水澄清、河流若油、主耶和华言之矣、</p>
<p>15我使埃及荒芜凄凉、绝其所盈、灭其居民、彼则知我乃耶和华、</p>
<p>16主耶和华曰、是乃哀歌、列邦诸女、必为埃及、与其民众、以此悼之、○</p>
<p>17十二年望日、耶和华谕我曰、</p>
<p>18人子欤、当为埃及民众哀悼、且与名邦之女、陷之于地之深处、与入墓之人相偕、</p>
<p>19曰、尔美于谁、其下而与未受割者并列、</p>
<p>20彼必仆于为刃所戮者之中、刃已出鞘、当曳彼及其众而去、</p>
<p>21武士之强者、必自阴府、与彼及助之者言曰、未受割而戮于刃者、亦下此而静卧焉、</p>
<p>22亚述及其民众在此、俱被戮而仆于刃者、其冢遍于四周、</p>
<p>23斯冢列于深坑、其众环之、生时令人恐惧、今被戮而仆于刃、</p>
<p>24以拦在此、其众环于其冢、乃被戮而仆于刃、未受割而入地之深处者、生时令人恐惧、今与入墓之人、同蒙羞耻、</p>
<p>25彼及其众之床、设于被戮者中、其冢遍于四周、皆未受割而戮于刃者、生时令人恐惧、今与入墓之人、同蒙羞耻、以拦列于被戮者中、</p>
<p>26米设土巴及其民众在此、其冢遍于四周、皆未受割而戮于刃者、以其生时令人恐惧也、</p>
<p>27未受割之勇士、下于阴府、携其军械、首枕刀剑、白骨负罪、米设土巴必不与之同卧、以其生时为武士所惧也、</p>
<p>28尔必折于未受割者之中、与戮于刃者同卧、</p>
<p>29以东及其君王牧伯在此、昔虽刚强、今与戮于刃者并列、彼与未受割而入墓者同卧、</p>
<p>30北方诸王、及西顿民众在此、彼与被戮者偕下、昔虽刚强、使人恐惧、今蒙羞耻、彼未受割、与戮于刃者同卧、且与入墓之人、同负羞辱、</p>
<p>31法老及其军旅、俱戮于刃、目击彼众、则受慰藉、主耶和华言之矣、</p>
<p>32法老在生人之地、令人恐惧、我使之然、彼及军旅、必与未受割、而戮于刃者同列、主耶和华言之矣、</p>

</div>
</body>
</html>
