<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十六章</title>
</head>
<body>
<div>
<h3>第十六章</h3>
<p>1法利赛人及撒都该人、来试耶稣、请以自天之异兆示之、</p>
<p>2耶稣曰、暮时、尔云将晴、以天红也、</p>
<p>3朝时、尔云今日风雨、以天红而晦也、尔识别天色、而不识此时之异兆耶、</p>
<p>4奸恶之世而求异兆、约拿异兆而外、无以示之、遂去之、○</p>
<p>5门徒济彼岸、忘携饼、</p>
<p>6耶稣谓之曰、谨防法利赛撒都该人之酵、</p>
<p>7门徒窃议曰、是为不取饼也、</p>
<p>8耶稣知之、曰、小信者乎、曷以无饼窃议耶、</p>
<p>9尔犹未悟乎、岂不忆五千人之五饼、拾屑几筐乎、</p>
<p>10又四千人之七饼、拾屑几篮乎、</p>
<p>11何不悟我非为饼而言、惟当防法利赛撒都该人之酵耳、</p>
<p>12门徒乃悟其所言、非防饼之酵、乃法利赛撒都该人之教也、○</p>
<p>13耶稣至该撒利亚腓立比境、问其徒曰、人言人子为谁、</p>
<p>14对曰、或言施洗约翰、或言以利亚、或言耶利米、抑先知之一、</p>
<p>15曰、尔曹谓我为谁、</p>
<p>16西门彼得对曰、尔乃基督、维生上帝子也、</p>
<p>17耶稣曰、西门巴约拿福矣、盖非有血气者示尔、乃我在天之父也、</p>
<p>18吾又语汝、尔乃彼得、彼得即磐之谓我将建我会于此磐、而阴府之权、不能胜之、</p>
<p>19我将以天国之钥予尔、凡尔系于地者、在天亦系之、释于地者、在天亦释之、</p>
<p>20遂戒门徒、勿以己为基督告人、○</p>
<p>21自是耶稣始示其徒、以己必往耶路撒冷、备受长老祭司诸长士子之苦、且见杀、三日而起、</p>
<p>22彼得援而谏之曰、主、不可、此必不及尔也、</p>
<p>23耶稣回顾彼得曰、撒但退、尔阻我、以尔不体上帝之事、乃体人之事耳、</p>
<p>24遂语其徒曰、欲从我者、当克己、负其十架以从、</p>
<p>25盖欲救其生者、将丧之、为我而丧其生者、将得之、</p>
<p>26利尽天下、而失其生、何益之有、人将以何者易其生乎、</p>
<p>27盖人子将以父之荣、偕厥使而来、依人所行而报之、</p>
<p>28我诚语汝、立于此者、有人未死之先、得见人子临于其国矣、</p>

</div>
</body>
</html>
