<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十三章</title>
</head>
<body>
<div>
<h3>第二十三章</h3>
<p>1维时、耶稣语众及门徒曰、</p>
<p>2士子法利赛人居摩西位、</p>
<p>3故凡所命尔者、悉行而守之、但勿效其所为、以其言而不行也、</p>
<p>4彼以重且难负之任、缚置人肩、己则一指弗动也、</p>
<p>5其所行者、皆欲见于人而为之、阔其佩经、大其衣缘、</p>
<p>6好筵间首位、会堂高座、</p>
<p>7受祝于市、人称之曰夫子、</p>
<p>8然尔勿受夫子之称、盖尔师惟一、尔曹皆兄弟也、</p>
<p>9勿称在地者为父、尔父惟一、即在天者、</p>
<p>10亦勿受师尊之称、尔师尊惟一、即基督、</p>
<p>11尔中大者、当为尔役、</p>
<p>12自高者将卑之、自卑者将高之、○</p>
<p>13祸哉、尔伪善之士子、与法利赛人乎、</p>
<p>14以尔闭天国于人前、己不入之、将入者尔亦不许也、○</p>
<p>15祸哉、尔伪善之士子、与法利赛人乎、以尔周行水陆、使一人进教、既进矣、乃使为地狱之人、较倍于尔也、○</p>
<p>16祸哉、尔瞽而导者乎、每曰、人指殿而誓、无事也、惟指殿之金而誓、则当偿之、</p>
<p>17愚而瞽者欤、孰为大、金乎、抑使金成圣之殿乎、</p>
<p>18尔又云、人指坛而誓、无事也、惟指坛上礼物而誓、则当偿之、</p>
<p>19瞽者欤、孰为大、礼物乎、抑使礼物成圣之坛乎、</p>
<p>20故指坛而誓、是指坛及在其上者而誓也、</p>
<p>21指殿而誓、是指殿及居其中者而誓也、</p>
<p>22指天而誓、是指上帝座、及坐其上者而誓也、○</p>
<p>23祸哉、尔伪善之士子、与法利赛人乎、以尔于薄荷、茴香、马芹、十输其一、而于律之尤重者、若义与慈与信、则遗之、此乃尔所当行、而彼亦不可遗也、</p>
<p>24瞽而导者乎、蚋则滤之、驼则吞之、○</p>
<p>25祸哉、尔伪善之士子、与法利赛人乎、以尔洁杯盘之外、而内充以劫夺邪侈也、</p>
<p>26瞽目之法利赛人乎、先洁杯盘之内、则其外亦洁矣、○</p>
<p>27祸哉、尔伪善之士子、与法利赛人乎、尔似粉垩之茔、外见为美、内则死骸诸秽充之矣、</p>
<p>28如是、尔以义外见于人、内则伪善不法充之矣、○</p>
<p>29祸哉、尔伪善之士子、与法利赛人乎、以尔建先知之茔、饰义人之墓、</p>
<p>30每曰、若我在我列祖时、必不与流先知之血、</p>
<p>31如是、尔自证为杀先知者之裔矣、</p>
<p>32其盈尔祖之量哉、</p>
<p>33蛇乎、蝮类欤、安能逭地狱之刑乎、</p>
<p>34是以我遣先知哲人士子就尔、见杀者有之、钉十架者有之、鞭于会堂、由此邑逐于彼邑者亦有之、</p>
<p>35致世间所流义人之血、悉归于尔、即自义人亚伯之血、至尔所杀于殿坛间、巴拉加子撒迦利亚之血、</p>
<p>36我诚语汝、此事悉归斯世也、○</p>
<p>37耶路撒冷欤、耶路撒冷欤、杀先知石击使于尔者乎、我欲集尔赤子、似牝鸡集雏翼下者屡矣、而尔不欲也、</p>
<p>38尔室为墟、遗诸尔矣、</p>
<p>39我语汝、今而后、尔不见我、迨尔云、奉主名而来者、宜颂也、</p>

</div>
</body>
</html>
