<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十五章</title>
</head>
<body>
<div>
<h3>第二十五章</h3>
<p>1人有讼事、就于士师、士师听之、必直其义者、罪其恶者、</p>
<p>2恶人罪当受笞、士师使伏于前、如数笞之、</p>
<p>3笞数勿逾四十、若笞之过多、恐贱尔昆弟、○</p>
<p>4踏谷之牛、勿笼其口、○</p>
<p>5兄弟同居、其一无子而死、死者之妻、不可他适、夫弟当娶为妻、以尽厥分、</p>
<p>6首生之子、必为兄嗣、使于以色列中、不绝其名、</p>
<p>7如弟不欲娶之、则妇当至邑门、见长老曰、我夫之弟、不欲其兄留名于以色列中、不尽为弟之分、</p>
<p>8邑之长老必召而问之、如执意言不欲娶之、</p>
<p>9则妇于长老前、就而解其履、唾其面曰、不欲为兄立家者、必如是待之、</p>
<p>10后在以色列中、必称之曰解履之家、○</p>
<p>11二人相鬬、其一之妻、前欲援其夫、脱于击者之手、而执其下体、</p>
<p>12则必断其手、勿惜之、○</p>
<p>13囊中勿有异权、一大一小、</p>
<p>14家中勿有异量、一大一小、</p>
<p>15惟权与量、俱必准确公平、致可延年、于尔上帝耶和华所锡之地、</p>
<p>16凡行此非义者、乃尔上帝耶和华所恶也、○</p>
<p>17昔尔出埃及时、亚玛力人所行于尔者尔当忆之、</p>
<p>18彼不畏上帝、乘尔途间疲惫、杀尔后行之荏弱者、</p>
<p>19尔上帝耶和华、拯尔脱于四周之敌、俾得绥安、于其所赐为业之地、则必涂亚玛力志于天下、尔勿忘之、</p>

</div>
</body>
</html>
