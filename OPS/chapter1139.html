<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第四章</title>
</head>
<body>
<div>
<h3>第四章</h3>
<p>1故我侪既蒙矜恤、而受此役、则不馁、</p>
<p>2弃愧耻之隐事、不行诡谲、不混上帝道、惟表彰真理、在上帝前质己于众衷、</p>
<p>3傥我福音有蔽、惟蔽于沦亡者、</p>
<p>4斯世之灵、盲彼不信者之心、使基督有荣之福音、光不之照、夫基督、上帝像也、</p>
<p>5我侪所宣非己、乃基督耶稣为主、己则缘耶稣为尔仆耳、</p>
<p>6盖命光由暗而照之上帝、已照我心、俾知上帝荣耀之光、即显于耶稣基督之面者也、○</p>
<p>7我侪有此宝、置于土器、致莫大之能、非由我、乃由上帝、</p>
<p>8我侪随在遇难、而不厄穷、颠连而不失望、</p>
<p>9窘逐而不遗、倾仆而不毙、</p>
<p>10身常任耶稣之死、致耶稣之生、亦显于我身、</p>
<p>11盖我之生也、恒为耶稣冒死、俾耶稣之生、于我必死之体而显、</p>
<p>12是则死在于我、生在于尔也、</p>
<p>13如经云、我信故言、我侪既有此信、亦因信而言也、</p>
<p>14盖知起耶稣者、亦必偕耶稣起我侪、引尔我谒见之、</p>
<p>15万事皆为尔曹、致恩因众而增、祝谢弥盛、以荣上帝、○</p>
<p>16故我不馁、外体虽坏、而内心日新、</p>
<p>17盖我暂而且微之苦、适成我侪隆重悠久之荣、</p>
<p>18以我侪非顾所见之事、乃不见之事、盖所见者暂、不见者久也、</p>

</div>
</body>
</html>
