<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十一章</title>
</head>
<body>
<div>
<h3>第十一章</h3>
<p>1有病者拉撒路、居伯大尼、即马利亚与其姊妹马大之村、</p>
<p>2此马利亚、乃昔以膏膏主、以发拭其足者、病者拉撒路、其兄弟也、</p>
<p>3姊妹遣人告耶稣曰、主、尔所爱者病矣、</p>
<p>4耶稣闻之曰、此病不至死、乃为上帝之荣、俾上帝子以是而荣也、</p>
<p>5马大姊妹、并拉撒路、皆耶稣所爱者、</p>
<p>6既闻其病、于所居之处仍留二日、</p>
<p>7后谓门徒曰、我侪可复往犹太、</p>
<p>8门徒曰、夫子、犹太人方欲以石击尔、尔尚复往乎、</p>
<p>9耶稣曰、昼非六时乎、人昼行不蹶、因见此世之光、</p>
<p>10夜行则蹶、以其无光也、</p>
<p>11言竟、又曰、我侪之友拉撒路寝矣、我往寤之、</p>
<p>12门徒曰、主、寝则将愈矣、</p>
<p>13耶稣此言、乃指其死、门徒意其谓安寝也、</p>
<p>14耶稣遂明告之曰、拉撒路死矣、</p>
<p>15我未在彼、则为尔喜、致尔信也、虽然、我侪往就之、</p>
<p>16多马称低土马者、谓同人曰、我侪亦往、与之偕亡、○</p>
<p>17耶稣至、知拉撒路葬已四日矣、</p>
<p>18伯大尼近耶路撒冷、相去约六里、</p>
<p>19犹太人多就马大马利亚、为其兄弟而唁之、</p>
<p>20马大闻耶稣至、出迓之、马利亚仍坐于室、</p>
<p>21马大谓耶稣曰、主若在此、我兄弟不死矣、</p>
<p>22今我知尔凡求于上帝者、莫不赐尔、</p>
<p>23耶稣曰、尔兄弟将复起、</p>
<p>24马大曰、我知末日复起时、彼亦复起、</p>
<p>25耶稣曰、复起者我也、生者亦我、信我者、虽死必生、</p>
<p>26生而信我者、永不死、尔信斯乎、</p>
<p>27马大曰、主、然也、我已信尔为基督、即上帝子、当入世者、</p>
<p>28言竟、乃归、潜呼其姊妹马利亚曰、师至、呼尔、</p>
<p>29马利亚闻之、亟起就之、</p>
<p>30时、耶稣未入村、犹在马大迓之之所、</p>
<p>31偕马利亚在室、而唁之之犹太人、见其亟起而出、则从之、意其往墓而哭也、</p>
<p>32马利亚至、见耶稣、伏其足下、曰、主若在此、我兄弟不死矣、</p>
<p>33耶稣见其哭、又见偕来之犹太人亦哭、心恚而伤、</p>
<p>34曰、葬于何处、曰、主来观之、</p>
<p>35耶稣泣焉、</p>
<p>36犹太人曰、其爱斯人何如也、</p>
<p>37或曰、彼曾启瞽者之目、不能使斯人不死乎、</p>
<p>38耶稣复恚于衷、至墓、墓乃洞、上置石焉、</p>
<p>39耶稣曰、去其石、死者之姊妹马大曰、主、今已臭矣、盖四日也、</p>
<p>40耶稣曰、我不语汝云、尔若信、将见上帝之荣乎、</p>
<p>41众遂去石、耶稣仰目曰、父欤、尔既听我、我谢尔、</p>
<p>42我知尔恒听我、但我言此、乃为环立之众、俾其信尔遣我也、</p>
<p>43言毕、大声呼曰、拉撒路出、</p>
<p>44死者即出、手足束布、面裹巾、耶稣谓众曰、解之使行、○</p>
<p>45就马利亚之犹太人、见耶稣所行、多信之、</p>
<p>46但有以其所行、往告法利赛人者、○</p>
<p>47于是祭司诸长与法利赛人集会曰、斯人多行异迹、我侪若何、</p>
<p>48若容其如是、众将信之、罗马人必至、夺我土地人民矣、</p>
<p>49中有该亚法者、是年为大祭司、语众曰、尔无所知也、</p>
<p>50独不思一人为众死、俾举国弗亡、乃尔曹之益也、</p>
<p>51其言非由乎己、乃是年适为大祭司、豫言耶稣将为斯民死也、</p>
<p>52且不祇为斯民、又使上帝散处之子民、会归于一也、</p>
<p>53自是而后、众议杀之、○</p>
<p>54故耶稣不复显行于犹太人中、去彼而往近野之地、至一邑、名以法莲、偕门徒居之、</p>
<p>55犹太人逾越节伊迩、多有自乡上耶路撒冷者、于节前自洁也、</p>
<p>56众寻耶稣、立于殿相语曰、尔意若何、彼不赴节乎、</p>
<p>57祭司诸长与法利赛人、曾出谕曰、若有知其所在者、宜报焉、俾得执之、</p>

</div>
</body>
</html>
