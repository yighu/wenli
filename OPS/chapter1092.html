<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十七章</title>
</head>
<body>
<div>
<h3>第十七章</h3>
<p>1经行暗妃波里、亚波罗尼亚、至帖撒罗尼迦、有犹太人会堂、</p>
<p>2保罗依然入之、历三安息日、本诸经与人辩论、</p>
<p>3于基督当受害、自死复起、阐发而指陈之、又云、我所宣于尔之耶稣、即基督也、</p>
<p>4中有数人受劝、附于保罗西拉、又敬虔之希利尼人甚多、贵妇亦不少、</p>
<p>5但犹太人妒之、招纳市井匪类、聚集群众、使阖邑鼓噪、突至耶孙室、欲取二人以予民、</p>
<p>6不遇、则曳耶孙、与数兄弟、至邑宰前、呼曰、扰乱天下者亦至此矣、</p>
<p>7耶孙纳之、此辈所行、违该撒命、言有他王耶稣也、</p>
<p>8众民与邑宰闻之、则悚惧、</p>
<p>9乃取耶孙与余人之保而释之、○</p>
<p>10兄弟乘夜、急遣保罗西拉往庇哩亚、至则入犹太人会堂、</p>
<p>11此邑之人、贤于帖撒罗尼迦人、以其乐于受道、日究经文、果如此否、</p>
<p>12故其中多信者、又有希利尼贵妇、及男子亦不少、</p>
<p>13但帖撒罗尼迦之犹太人、知保罗宣上帝道于庇哩亚、遂至彼、耸众而扰之、</p>
<p>14兄弟即遣保罗适于海、惟西拉提摩太尚留于彼、</p>
<p>15送保罗者引至雅典、既受其命、召西拉提摩太速就之、乃返、○</p>
<p>16保罗在雅典待之、见其邑偶像充斥、中心愤激、</p>
<p>17乃在会堂、与犹太人、及敬虔者辩论、且日在市、与所遇者亦然、</p>
<p>18有以彼古罗、斯多亚二教之哲士数人、与之争辨、或曰、此啁嘐者、欲何言耶、或曰、似宣扬异邦鬼神者、盖保罗宣耶稣及复起也、</p>
<p>19遂援之至亚略巴古、曰、尔所言之新教、可得闻乎、</p>
<p>20尔引异闻入我耳、故我侪欲知其意焉、</p>
<p>21盖雅典人及旅是邑者、不遑他务、惟于新者是言是听、○</p>
<p>22保罗立于亚略巴古曰、雅典人乎、我见尔凡事敬畏鬼神、过矣、</p>
<p>23适游行时、观尔所拜者、遇一坛、书曰、未识之神、尔所未识而崇拜者、我明告尔、</p>
<p>24夫造宇宙及其中万有之神、乃天地主、不居手造之殿、</p>
<p>25非若有所需者、受人手之供事、自以生命气息、及万物赐众、</p>
<p>26且由一本造万邦之人、以居全地、时以定之、界以限之、</p>
<p>27俾其寻上帝、庶揣摩得之、然彼不远我侪一人也、</p>
<p>28盖我侪在其中而生、而动、而存、如尔作诗者有云、我侪亦为其裔、</p>
<p>29既为上帝裔、则不当意其性质如金银石、为人工机巧雕琢者、</p>
<p>30是以往时无知、上帝容之、今乃随在命众改悔、</p>
<p>31盖彼已定一日、将以所立之人、义鞫天下、乃自死复起之、俾众征信焉、○</p>
<p>32众闻死者复起之言、或哂之、或曰、愿再闻尔言此、</p>
<p>33于是保罗离之而去、然有数人附而信焉、</p>
<p>34中有亚略巴古之丢尼修、及妇大马哩者、又有他人偕之、</p>

</div>
</body>
</html>
