<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第一章</title>
</head>
<body>
<div>
<h3>第一章</h3>
<p>1上帝仆、耶稣基督使徒保罗、依上帝选民之信、与合乎敬虔真理之识、</p>
<p>2希望无诳之上帝、在永世前所许之永生、</p>
<p>3惟届期以宣布昭著其道、乃依拯救我侪之上帝命、而托于我者也、</p>
<p>4书达提多、依共有之信为我真子者、愿恩惠平康、由父上帝及我救者基督耶稣归尔、○</p>
<p>5我留尔于革哩底、使正其缺、于诸邑举任长老、如我所命、</p>
<p>6若有无可责者、为一妇之夫、子女信道、未有讼其无度弗顺者、</p>
<p>7盖监督如上帝家宰、必无可责、不自恃、不轻怒、不酗酒、不驱击、不黩货、</p>
<p>8惟厚待宾旅、乐善、贞正、公义、清洁、节制、</p>
<p>9持守所训之真道、俾能以正教劝诲、折服有违言者、○</p>
<p>10盖多有弗顺者、言虚诞、行欺诈、奉割礼者尤甚、</p>
<p>11宜杜其口、彼为非义之利、教所不当教、倾覆人之家室、</p>
<p>12其族有一先知曰、革哩底人恒言诳、为恶兽、为慵惰之饕餮、</p>
<p>13此证确然、故宜严责之、使无疚于道、</p>
<p>14勿听犹太人之虚谈、及背真理者之诸诫、</p>
<p>15于洁者凡物皆洁、惟于污而不信者、一无所洁、并其志趣天良、亦俱污矣、</p>
<p>16自谓识上帝、行则背之、是为可憎、悖逆、自绝于诸善工者、</p>

</div>
</body>
</html>
