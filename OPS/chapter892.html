<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十六章</title>
</head>
<body>
<div>
<h3>第十六章</h3>
<p>1耶和华谕我曰、</p>
<p>2人子欤、当使耶路撒冷知其可恶之事、</p>
<p>3曰、主耶和华对耶路撒冷云、尔之根原、尔之诞育、乃在迦南族地、亚摩利人为尔父、赫人为尔母、</p>
<p>4论尔诞育、生之日、尔脐未断、尔身未洗以水而洁之、未敷以盐、未裹以布、</p>
<p>5无人目顾尔、为尔行此矜悯尔、尔生之日、为人所恶、被弃于野、</p>
<p>6我过时、见尔转侧于尔血、谓尔曰、虽在血中、而可得生、再曰、虽在血中、而可得生、</p>
<p>7我使尔长、若田所产、渐即长大、而获美容、乳显发长、惟赤身而露体、</p>
<p>8我过而见尔时、乃相爱之际、则以衣襟覆尔、蔽尔裸体、与尔誓约、尔则归我、主耶和华言之矣、</p>
<p>9我洗尔以水、尽涤尔血、沐尔以膏、</p>
<p>10衣尔以锦绣、履尔以獭皮、束尔以细枲、被尔以币帛、</p>
<p>11以饰妆尔、著钏于手、垂链于项、</p>
<p>12置环于鼻、悬珥于耳、戴华冕于首、</p>
<p>13如是、尔以金银为饰、以细枲币帛锦绣为衣、以细面蜜油为食、遂成艳丽、利达致得后位、</p>
<p>14我以我之炫耀锡尔、俾尔艳丽完备、名誉扬于列邦、主耶和华言之矣、○</p>
<p>15惟尔恃己艳丽、名誉洋溢、遂纵淫欲、过者则与行淫、为其所有、</p>
<p>16且以尔衣、五彩俱备、饰诸崇邱、行淫其上、若此之事、古今所不宜有、</p>
<p>17亦取我所赐尔之金银美饰、以制人像、与之行淫、</p>
<p>18以尔绣衣覆之、以我之膏及香、陈于其前、</p>
<p>19以我赐尔之饼、养生之细面、及油与蜜、陈于其前、以为馨香、诚有斯事、主耶和华言之矣、</p>
<p>20又取为我而生之子女、献之于彼、俾其吞噬、</p>
<p>21尔之行淫、岂为细故、致杀我子女、付于偶像、使之经火乎、</p>
<p>22尔行徇欲可恶之事、不忆幼时、赤身露体、转侧于己血、</p>
<p>23主耶和华曰、祸哉尔也、尔行诸恶之后、</p>
<p>24复为己作穹庐、在各街筑高台、</p>
<p>25尔在各街建尔高台、俾尔艳丽为可恶、接彼行人、益尔淫乱、</p>
<p>26尔邻埃及人、纵形躯之欲、尔与之私、益尔淫乱、激我震怒、</p>
<p>27故我伸手尔上、灭尔糈粮、付尔于敌、即羞尔淫行之非利士女、任意以待、</p>
<p>28尔行淫无度、与亚述人私、纵欲无厌、</p>
<p>29尔在商贾之地迦勒底、益尔淫乱、犹不知足、</p>
<p>30主耶和华曰、尔行此事、乃无耻之淫妇所为、尔心何其荏弱哉、</p>
<p>31尔在各衢作穹庐、在各街筑高台、尔之异乎妓者、轻视其值也、</p>
<p>32为妇而行淫乎、背夫而私人乎、</p>
<p>33人以物赠妓、惟尔以物赠情人、贿之四集、与尔行淫、</p>
<p>34尔行淫之异乎他妇者、非人从尔行淫也、且尔以金予人、非人以金予尔、是亦相异也、○</p>
<p>35尔为娼妓者欤、宜听耶和华言、</p>
<p>36主耶和华曰、因尔与尔情人行淫、泄尔污秽、显尔裸裎、且事可恶之偶像、为彼献尔子女之血、</p>
<p>37我必集尔情人、即尔所欢者、凡尔所爱所憎者、我自四方集之、必裸尔体、俾众目睹、</p>
<p>38我必鞫尔、如鞫背夫流血之妇、以震怒忌嫉所流之血、加于尔身、</p>
<p>39我将付尔于敌手、摧尔穹庐、毁尔高台、褫尔衣服、夺尔美饰、遗尔赤身露体、</p>
<p>40集众攻尔、击尔以石、刺尔以刃、</p>
<p>41焚尔第宅、行鞫于尔、众女目睹、使尔不复为淫妇、不复以金予人、</p>
<p>42如是、我怒乃息、我嫉离尔、我则宁靖、不复愤怒、</p>
<p>43主耶和华曰、因尔不忆幼时、诸事激我震怒、我必依尔所行、报于尔首、使尔不复行淫、益尔可憎之事、○</p>
<p>44凡用谚者、必以谚指尔曰、其母若何、女亦如之、</p>
<p>45尔母厌夫及子、尔为其女、尔姊厌夫及子、尔为其妹、尔母为赫人、尔父为亚摩利人、</p>
<p>46尔姊撒玛利亚、及其众女、居于尔左、尔妹所多玛、及其众女、居于尔右、</p>
<p>47尔未从其道、行彼可恶之事、而以此为细故、于尔所行之途、较之尤恶、</p>
<p>48主耶和华曰、我指己生而誓、尔妹所多玛、及其众女、未行尔暨众女所行、</p>
<p>49尔妹所多玛、与其众女之罪、乃骄傲、饱食、安居、亦不济助贫乏、</p>
<p>50且亦骄泰、行可恶之事于我前、我见此、则袪之、</p>
<p>51撒玛利亚所犯之罪、未及尔之半、尔增可恶之事、较彼尤多、致尔姊妹、犹显为义、</p>
<p>52尔论尔之姊妹、适自取辱、盖尔所犯之罪、较彼尤为可恶、则彼犹义于尔、既使尔姊妹称为义、尔当含羞抱愧、</p>
<p>53我必返所多玛与其众女之俘囚、及撒玛利亚与其众女之俘囚、亦返其中尔之俘囚、</p>
<p>54俾尔负辱抱愧、以尔所行、使之得慰、</p>
<p>55尔妹所多玛、与其众女、必复其初、尔姊撒玛利亚、及其众女、必复其初、尔与众女、亦复其初、</p>
<p>56当尔骄泰之日、口不道尔妹所多玛、</p>
<p>57其时尔恶未彰、亚兰诸女、及四周非利士诸女、犹未轻视尔、</p>
<p>58耶和华曰、尔行邪淫可恶之事、必负其罪、</p>
<p>59主耶和华曰、尔藐誓爽约、我必依尔所行以报尔、</p>
<p>60然尔幼时、我与尔立约、我追忆之、必复与尔立永约、</p>
<p>61尔纳尔姊妹时、将追忆尔之素行、而觉愧怍、我必以之赐尔为女、惟不循前约、</p>
<p>62我必与尔立约、尔则知我乃耶和华、</p>
<p>63迨我宥尔所行、因尔之辱、必自追忆、惭怍不已、不复启口、主耶和华言之矣、</p>

</div>
</body>
</html>
