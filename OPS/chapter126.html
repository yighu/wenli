<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第九章</title>
</head>
<body>
<div>
<h3>第九章</h3>
<p>1耶和华谕摩西曰、入觐法老、告之曰、希伯来人之上帝耶和华云、宜释吾民、使其崇事于我、</p>
<p>2如其不释、而仍拘之、</p>
<p>3则耶和华加手于尔在田之群畜、马驴骆驼牛羊、必有重疫、</p>
<p>4以色列与埃及之群畜、耶和华必区别之、以色列人所有、无一毙者、</p>
<p>5耶和华定期曰、明日我于斯土、必行是事、</p>
<p>6翌日、耶和华果行之、埃及之群畜尽毙、而以色列族之群畜、无一毙者、</p>
<p>7法老使人瞷之、见以色列族之群畜、一无所毙、惟法老心顽、不释斯民、○</p>
<p>8耶和华谕摩西亚伦曰、取炉灰盈掬、摩西于法老前、向天扬之、</p>
<p>9必化为尘、遍于埃及、俾通国人畜、生疡与疹、</p>
<p>10二人遂取炉灰、立法老前、摩西向天扬之、使人及畜生疡与疹、</p>
<p>11术士因有疮痍、不能立于摩西前、盖术士与埃及人、皆生疡也、</p>
<p>12耶和华使法老刚愎厥心、不听从之、如耶和华所谕摩西之言、○</p>
<p>13耶和华谕摩西曰、诘朝夙兴、立法老前、告之曰、希伯来人之上帝耶和华云、宜释吾民、使其崇事于我、</p>
<p>14今我必降诸灾于尔、以及臣民、使尔知宇内无如我者、</p>
<p>15我若伸手、以疫击尔、及尔之民、尔必见灭于斯世、</p>
<p>16然我之立尔、实欲显我能于尔、且扬我名于天下、</p>
<p>17尔犹自高、禁阻我民、不释之往乎、</p>
<p>18明日此时、我必雨雹甚厉、自埃及肇基迄今、无若是者、</p>
<p>19今当遣人促尔群畜、及田间所有、使之旋返、凡人与畜、在田不归者、雹必降而毙之、</p>
<p>20法老之臣畏耶和华言者、使仆与畜避归于舍、</p>
<p>21其不以耶和华言为意者、则遗仆与畜于田、○</p>
<p>22耶和华谕摩西曰、举手向天、使雹雨于埃及、伤通国之人畜、及其田蔬、</p>
<p>23摩西遂举杖向天、耶和华使雷震雹降、火闪于地、雹遍埃及、</p>
<p>24雹中杂火、其势甚烈、自埃及肇基以来、未之有也、</p>
<p>25埃及通国人畜、凡在田者、咸被雹击、田蔬悉伤、园木尽折、</p>
<p>26惟以色列人所居之歌珊无雹、○</p>
<p>27法老召摩西亚伦曰、我今有罪、耶和华乃义、我与我民皆恶也、</p>
<p>28雷轰雹降足矣、请祷于耶和华、我则释汝、不复留此、</p>
<p>29摩西曰、俟我出邑、即举手以祷耶和华、雷必止、雹不降、使尔知宇内悉属耶和华、</p>
<p>30然我知尔与群臣、不畏上帝耶和华、</p>
<p>31当时麰麦初穗、胡麻始华、是以俱坏、</p>
<p>32小麦粗麦未长、是以不坏、</p>
<p>33摩西退、出邑、举手以祷耶和华、雷雹即止、雨不复注、</p>
<p>34法老见雨雹与雷皆止、仍干罪戾、同其群臣刚愎厥心、</p>
<p>35其心顽梗、不释以色列人、如耶和华所谕摩西之言、</p>

</div>
</body>
</html>
