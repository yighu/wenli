<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第七章</title>
</head>
<body>
<div>
<h3>第七章</h3>
<p>1论及尔所书者、则男不近女为善、</p>
<p>2然为淫故、夫各有其妇、妇各有其夫、</p>
<p>3夫当予妇以所宜、妇于夫亦然、</p>
<p>4妇不得自主其身、惟夫主之、夫亦不得自主其身、惟妇主之、</p>
<p>5勿相负、惟彼此契合、暂务祈祷、乃可相离、后仍相聚、以免情不自禁、撒但因之试尔、</p>
<p>6我言此、许也、非命也、</p>
<p>7我愿众皆如我、但各得其赐于上帝、一如此、一如彼、○</p>
<p>8我谓未嫁娶者与嫠妇、若恒如我则善、</p>
<p>9倘不能自制、嫁娶可也、盖嫁娶愈于欲烁也、</p>
<p>10若已嫁娶者、我则命之、然非我也、乃主也、曰、妇勿去夫、</p>
<p>11若去之、则无他适、或仍与夫和、夫亦勿弃妇、</p>
<p>12语其余、我也、非主也、如兄弟有妇不信、彼愿同居、则勿弃之、</p>
<p>13妇有夫不信、彼愿同居、则勿弃之、</p>
<p>14盖不信之夫以妇圣、不信之妇以夫圣、不然、则子女不洁、而今俱圣矣、</p>
<p>15若不信者欲去、则听之、兄弟姊妹、于此俱无束缚、盖上帝召我以和也、</p>
<p>16为妇者焉知能救尔夫否乎、为夫者焉知能救尔妇否乎、</p>
<p>17惟当各依主之颁赐、并如上帝所召而行、我命诸会亦如是、</p>
<p>18人既受割而见召、则勿废割、人未受割而见召、则勿受割、</p>
<p>19割与不割、皆无足重、惟守上帝诫而已、</p>
<p>20各宜止于见召时之分、</p>
<p>21尔为奴而见召、勿以为虑、若能得释、宁安之、</p>
<p>22盖为奴而见召于主、则为主所释、自由而见召、则为基督之奴、</p>
<p>23尔乃以值见购、勿为人奴、</p>
<p>24兄弟乎、各宜与上帝偕而止于见召时之分焉、○</p>
<p>25论及处女、我未奉主命、惟蒙主矜恤以为忠、则以己意示之、</p>
<p>26我意因今时之艰、守其素者为善、</p>
<p>27既系于妇、勿求释、未系于妇、勿求娶、</p>
<p>28尔娶非罪、处女嫁亦非罪、但若辈形躯必遭难、愿尔免之、</p>
<p>29兄弟乎、我姑言之、时日促矣、今而后有妻者当如无妻、</p>
<p>30哭者如无哭、喜者如无喜、购者如无有、</p>
<p>31用此世者当如不妄用、盖斯世之情状逝矣、</p>
<p>32我欲尔无所虑、无妻者虑主之事、如何悦主、</p>
<p>33有妻者虑世之事、如何悦妻、</p>
<p>34妇与处女亦有别、无夫者虑主之事、欲身与灵皆圣、有夫者虑世之事、如何悦夫、</p>
<p>35我言此、为益尔、非缚尔、乃所宜然、俾尔专于事主、心无纷扰、</p>
<p>36或虑待其处女非宜、妙龄已过、事有当行、随所欲亦无罪、婚嫁可也、</p>
<p>37人若坚心而无所迫、自行其志、定意留其处女、亦为善也、</p>
<p>38如是、嫁之者善、不嫁之者尤善、</p>
<p>39夫在妇系、夫死妇脱、任所欲嫁、惟宗主者乃可、</p>
<p>40我意不嫁更为有福、且思我有上帝之神也、</p>

</div>
</body>
</html>
