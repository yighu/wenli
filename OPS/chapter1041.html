<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十一章</title>
</head>
<body>
<div>
<h3>第十一章</h3>
<p>1耶稣在一处祈祷、既毕、有一徒曰、主教我侪祈祷、如约翰之教其徒然、</p>
<p>2耶稣曰、尔曹祈祷、宜云、父欤、愿尔名圣、尔国临格、</p>
<p>3所需之粮、日日赐我、</p>
<p>4免我诸罪、盖人负我、我亦免之、勿导入试、○</p>
<p>5又曰、尔中孰有友、夜半就之曰、友乎、以三饼借我、</p>
<p>6盖我友来自途间、无以供之、</p>
<p>7彼自内应之曰、毋扰我、门已闭、儿曹与我在床、不能起以予尔、</p>
<p>8我语汝、纵不以友故起而予之、然因其迫切、必起予之、应其所需、</p>
<p>9我又语汝、求则予尔、寻则遇之、叩门则为尔启、</p>
<p>10盖凡求者得也、寻者遇也、叩者启也、</p>
<p>11尔中为父者、孰有子求饼而予之石乎、求鱼而予之蛇以代鱼乎、</p>
<p>12抑求卵而予之蝎乎、</p>
<p>13尔曹虽不善、尚知以嘉贶予尔子、况于天父、岂不更以圣神予求之者乎、○</p>
<p>14耶稣逐一喑鬼、鬼既出、而喑者言、众奇之、</p>
<p>15中有数人曰、彼藉鬼王别西卜逐鬼耳、</p>
<p>16又有试之者、求自天之兆、</p>
<p>17耶稣知其意、语之曰、凡国自相分争、必墟、家自相分争、必倾、</p>
<p>18若撒但自相分争、其国何以立哉、因尔云我藉别西卜逐鬼、</p>
<p>19使我藉别西卜逐鬼、则尔子弟逐鬼孰藉乎、彼将议尔矣、</p>
<p>20若我藉上帝之能逐鬼、则上帝国临尔矣、</p>
<p>21夫勇士具武备而守其府、则所有者安矣、</p>
<p>22惟更勇者至而胜之、则尽夺其所恃武具、而分其赃、</p>
<p>23夫不与我偕者、即敌我、不与我敛者、即散也、</p>
<p>24邪鬼既出其人、游行旱地、求安不得、则曰、我将返我所出之室、</p>
<p>25至、则见其扫除修饰矣、</p>
<p>26遂往、又携七鬼更恶于己者、入而居之、其人之后况、较前尤剧矣、○</p>
<p>27言时、众中一妇、扬声谓之曰、胎妊尔、乳哺尔者福矣、</p>
<p>28耶稣曰、未若听上帝道而守之者福也、○</p>
<p>29众集就之、耶稣曰、此世乃恶世也、而求异兆、约拿之兆而外、无以示之、</p>
<p>30盖约拿为兆于尼尼微人、人子亦将为兆于斯世、</p>
<p>31当鞫日、南方女王、将与斯世之人、同起而罪之、以其来自地极、听所罗门之哲言、况在此有大于所罗门者乎、</p>
<p>32当鞫日、尼尼微人将与斯世、同立而罪之、以其因约拿所宣而改悔、况在此有大于约拿者乎、○</p>
<p>33人燃灯、未有置于窖中、或斗下者、乃置檠上、俾入者见其光也、</p>
<p>34夫身之灯、目也、尔目了、则全体光、目眊、则全体暗、</p>
<p>35故宜省之、恐尔衷之光暗也、</p>
<p>36傥尔全体皆光、而无一毫之暗、则厥光充盈、似灯之光灿照尔矣、○</p>
<p>37言时、有法利赛人邀之共食、耶稣入而坐、</p>
<p>38法利赛人见其不先濯而食、异之、</p>
<p>39主谓之曰、今尔法利赛人、惟杯盘之外是洁、然尔内则充以劫夺与恶慝、</p>
<p>40无知者乎、造其外者、不亦造其内耶、</p>
<p>41惟以在内者施济、则于尔无不洁矣、○</p>
<p>42祸哉、尔法利赛人乎、以尔于薄荷、芸香、及诸蔬、十输其一、于义及向上帝之爱、则忽之、此乃尔所当行、而彼亦不可遗也、</p>
<p>43祸哉、尔法利赛人乎、以尔好会堂高坐、受祝于市也、</p>
<p>44祸哉尔乎、以尔似隐没之墓、履其上者不知也、○</p>
<p>45有律师应之曰、夫子、斯言亦辱我侪矣、</p>
<p>46曰、祸哉、尔律师乎、以尔加难负之任于人、而己则不著一指、</p>
<p>47祸哉尔乎、以尔建先知之墓、乃尔祖所杀者也、</p>
<p>48如是、则尔祖所为、尔证之、且与之、盖彼杀先知、尔建其墓也、</p>
<p>49是故上帝之哲言有云、我将遣先知使徒就彼、其中有见杀者、有见迫者、</p>
<p>50致创世以来、所流先知之血、皆于此代而讨焉、</p>
<p>51即自亚伯之血、至亡于殿坛间、撒迦利亚之血也、我诚语汝、必于此代而讨焉、</p>
<p>52祸哉、尔律师乎、以尔尝夺知识之钥、己不入之、而将入者、尔亦阻之也、○</p>
<p>53出时、士子与法利赛人严迫之、激使多言、</p>
<p>54设伏伺之、欲执其自口而出者、</p>

</div>
</body>
</html>
