<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十七章</title>
</head>
<body>
<div>
<h3>第十七章</h3>
<p>1耶和华谕我曰、</p>
<p>2人子欤、其设谜语、作譬词、谓以色列家曰、</p>
<p>3主耶和华云、有一巨鹰、翼大、翎长、毛丰、文彩斑斓、至利巴嫩、取香柏之高枝、</p>
<p>4折其杪之柔条、移于贸易之地、置于商贾之邑、</p>
<p>5亦取斯土之种、植于沃壤、在多水之滨、栽之若杨柳、</p>
<p>6日渐长而成树、低干蔓延、枝向乎鹰、根盘于下、发枝出条、</p>
<p>7又有巨鹰、翼大毛丰、厥树由所种之畦、发根长枝、向乎此鹰、望其灌溉、</p>
<p>8树本植于沃壤、在多水之滨、冀能生枝结实、成为佳树、</p>
<p>9尔当曰、主耶和华云、厥树岂得繁盛乎、彼鹰岂不拔其根、摘其果、俾其憔悴、嫩叶枯槁乎、毋庸强臂众民、拔其根株、</p>
<p>10虽种植之、讵得繁盛、岂不于所植之畦、为东风所摇撼、而尽枯槁乎、○</p>
<p>11耶和华谕我曰、</p>
<p>12谓悖逆之家云、斯事之旨、尔不知之乎、宜告之曰、巴比伦王至耶路撒冷、虏其君王牧伯、携至巴比伦、</p>
<p>13拣其王子、与之立约、使之发誓、迁其境内强者、</p>
<p>14使国为卑、不复振兴、但守盟约、犹可保存、</p>
<p>15惟彼叛巴比伦王、遣使至埃及、欲其给以马匹军旅、如是能亨通乎、行是事者、得免难乎、爽约能远害乎、</p>
<p>16彼既藐其誓、爽其约、主耶和华曰、我指己生而誓、彼必于立之为王者之都、与之同没于巴比伦、</p>
<p>17其敌筑垒建营、欲灭邑众、法老虽率军旅群众、亦不能助其战、</p>
<p>18盖王子既握手立约、乃藐誓爽约、必不能免难、</p>
<p>19主耶和华曰、我指己生而誓、彼藐我誓、爽我约、我必以此罪归于其首、</p>
<p>20必张我网于其上、陷之于我擭、曳至巴比伦、在彼鞫其逆我之罪、</p>
<p>21其军中之遁者、必陨于刃、遗民散于四方、尔则知乃我耶和华所言也、○</p>
<p>22主耶和华曰、我必取香柏之高枝而植之、自高枝中、折其柔条、植于高峻之山、</p>
<p>23即以色列高地之山、俾生枝结实、为香柏之佳者、羽族咸止其下、在其枝之荫中、</p>
<p>24田间众木、则知我耶和华使高木为低、低木为高、青木为枯、枯木复茂、我耶和华言之、亦成之也、</p>

</div>
</body>
</html>
