<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十七章</title>
</head>
<body>
<div>
<h3>第二十七章</h3>
<p>1以撒年迈、目眊不明、召长子以扫曰、吾子、曰、我在此、</p>
<p>2曰、吾老矣、不知何日而死、</p>
<p>3其执尔器、弓与矢囊、往于田野、为我行猎、</p>
<p>4以作嘉肴、依我所嗜、进与我食、及我未死、为尔祝嘏、○</p>
<p>5以撒语子以扫之言、利百加闻之、</p>
<p>6以扫既适野猎兽、利百加谓子雅各曰、我闻尔父谓尔兄以扫云、</p>
<p>7可获野兽、以作嘉肴、与我食之、及我未死、于耶和华前、为尔祝嘏、</p>
<p>8我子须听我言、循我所命、</p>
<p>9可往羊群、取山羊之美羔二、我作嘉肴、依父所嗜、</p>
<p>10尔进于父食之、及其未死、为尔祝嘏、</p>
<p>11雅各谓母曰、我兄遍体有毛、我乃光洁、</p>
<p>12设父扪我、以我欺父、恐求祝而反见诅、</p>
<p>13母曰、吾子、尔若见诅、我自当之、第从我言、往取其羔、</p>
<p>14乃往取与母、母作嘉肴、依父所嗜、</p>
<p>15长子以扫有美服、存于室、利百加取之、以衣季子雅各、</p>
<p>16又以山羊羔皮蒙其手、及光洁之颈、</p>
<p>17以所作之嘉肴与饼、付子雅各、○</p>
<p>18雅各进于父曰、父欤、曰、我在此、吾子、尔为谁、</p>
<p>19雅各曰、我乃长子以扫、遵命而行、请起而坐、食所猎者、祝嘏于我、</p>
<p>20以撒曰、吾子获之、何若是之速也、曰、尔上帝耶和华使我疾获之、</p>
<p>21以撒曰、吾子来前、俾我扪尔、果我子以扫否、</p>
<p>22雅各进前、以撒扪之、曰、声则雅各声、手则以扫手也、</p>
<p>23因其手有毛、似兄以扫、末由分辨、遂为祝嘏、</p>
<p>24又曰、尔诚我子以扫否、曰、然、</p>
<p>25曰、以子所获者陈于前、待我食之、为尔祝嘏、乃进前、父食之、又奉酒、亦饮之、</p>
<p>26以撒曰、吾子来前、与我接吻、</p>
<p>27遂前吻父、父闻其衣馨香祝曰、吾子之馨香、如耶和华所祚之田然、</p>
<p>28愿上帝锡尔天之甘露、地之沃壤、谷酒丰盛、</p>
<p>29兆民服役尔侧、列国拜跪尔前、兄弟尊尔为主、同胞拜跪于尔、诅尔者必见诅、祝尔者必见祝、○</p>
<p>30以撒祝竟、雅各甫离父出、适其兄以扫猎而归、</p>
<p>31亦作嘉肴、进于父、曰、请父起、食子所猎、祝嘏于我、</p>
<p>32其父以撒曰、尔为谁、曰、长子以扫、</p>
<p>33以撒战栗不胜、曰、尔未至、谁进嘉肴于我、我已食之、为彼祝嘏、彼必承之、</p>
<p>34以扫闻言、大声痛哭、曰、请父亦为我祝嘏、</p>
<p>35曰、尔弟来、施其诡谲、夺尔福祉、</p>
<p>36以扫曰、宜其名雅各、彼欺我者再、昔夺我长子之业、今又夺我之嘏耶、又曰、岂更无嘏、可为我祝乎、</p>
<p>37以撒曰、我已立雅各为主、兄弟皆为其役、以谷与酒供之、吾子、今将为尔何为乎、</p>
<p>38以扫曰、父之祝嘏、岂惟一而已乎、父欤、请亦祝我、遂大声号哭、</p>
<p>39以撒曰、尔所居之地、远乎沃壤、天露不及、</p>
<p>40尔必恃刃以图生、服役于尔弟、尔得释时、则脱其轭于尔项、○</p>
<p>41以扫因父为雅各祝嘏、怀恨雅各、窃言父丧伊迩、我必杀弟、</p>
<p>42或以长子言告利百加、遂召季子曰、兄将杀尔、以雪其恨、</p>
<p>43吾子宜从我言、奔哈兰、投我兄拉班、</p>
<p>44偕居数日、待尔兄怒息、</p>
<p>45其气已平、忘尔所为、我则遣人召尔、奚为一日丧二子乎、</p>
<p>46利百加谓以撒曰、缘赫人女、我厌厥生、倘雅各亦娶赫族如此之女、我生何益之有、</p>

</div>
</body>
</html>
