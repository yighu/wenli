<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十六章</title>
</head>
<body>
<div>
<h3>第十六章</h3>
<p>1耶和华谕哈拿尼子耶户、责巴沙曰、</p>
<p>2昔我举尔于尘埃、立为我民以色列之君、而尔行耶罗波安之道、使我民以色列陷罪、激我之怒、</p>
<p>3我必扫除巴沙及其家、使如尼八子耶罗波安家然、</p>
<p>4凡属巴沙、死于邑者、犬必食之、死于野者、鸟必食之、</p>
<p>5巴沙其余事迹、凡其所为、及其勇力、俱载于以色列列王纪、</p>
<p>6巴沙与列祖偕眠、葬于得撒、子以拉嗣位、</p>
<p>7耶和华藉哈拿尼子先知耶户、责巴沙及其家、因其行耶和华所恶、以其手所为、激厥震怒、效耶罗波安家、而杀其人、○</p>
<p>8犹大王亚撒二十六年、巴沙子以拉、在得撒即位、为以色列王、凡历二年、</p>
<p>9其仆心利、统战车之半者叛之、以拉在得撒家宰亚杂之室饮醉、</p>
<p>10心利入室、击而弑之、继之为王、事在犹大王亚撒二十七年、</p>
<p>11心利即位、则击巴沙全家、彼之戚属友朋、不遗一男、</p>
<p>12心利灭巴沙全家、乃依耶和华藉先知耶户、责巴沙之言、</p>
<p>13因巴沙及其子以拉所犯之罪、使以色列人陷之、且事虚无、激以色列上帝耶和华之怒、</p>
<p>14以拉其余事迹、凡其所为、俱载于以色列列王纪、○</p>
<p>15犹大王亚撒二十七年、心利在得撒为王、仅历七日、时、民众建营、攻属非利士人之基比顿、</p>
<p>16在营之民、闻心利叛而弑王、是日以色列众、于其营中、立军长暗利为以色列王、</p>
<p>17暗利率以色列众、自基比顿、上围得撒、</p>
<p>18心利见城已陷、乃入王宫之卫所、纵火焚宫而死、</p>
<p>19缘其犯罪、行耶和华所恶、循耶罗波安之道、干其陷以色列人之罪、</p>
<p>20心利其余事迹、及其叛逆、俱载于以色列列王纪、○</p>
<p>21时、以色列民分而为二、半从基纳子提比尼、欲立之为王、半从暗利、</p>
<p>22从暗利之民、胜于从基纳子提比尼之民、提比尼既没、暗利为王、○</p>
<p>23犹大王亚撒三十一年、暗利即位、为以色列王、历十有二年、在得撒为王六年、</p>
<p>24以银二他连得与撒玛、购撒玛利亚山、建邑于山、以山主撒玛之名、称其邑曰撒玛利亚、</p>
<p>25暗利行耶和华所恶、较前王尤甚、</p>
<p>26循尼八子耶罗波安之道、干其陷以色列人之罪、且事虚无、激以色列上帝耶和华之怒、</p>
<p>27暗利其余事迹、及其所著之勇力、俱载于以色列列王纪、</p>
<p>28暗利与列祖偕眠、葬于撒玛利亚、子亚哈嗣位、○</p>
<p>29犹大王亚撒三十八年、暗利子亚哈即位、在撒玛利亚为以色列王、历二十二年、</p>
<p>30行耶和华所恶、较前王尤甚、</p>
<p>31循尼八子耶罗波安之道、以为细事、乃娶西顿王谒巴力女耶洗别为后、从而服事崇拜巴力、</p>
<p>32在撒玛利亚建巴力庙、为之筑坛于庙中、</p>
<p>33亦作木偶、亚哈所行、激以色列上帝耶和华之怒、较以色列前王尤甚、</p>
<p>34亚哈时、伯特利人希伊勒、重建耶利哥、立基时、则丧长子亚比兰、置门时、则丧季子西割、应耶和华藉嫩之子约书亚所言、</p>

</div>
</body>
</html>
