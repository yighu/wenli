<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第四章</title>
</head>
<body>
<div>
<h3>第四章</h3>
<p>1二人与民言时、诸祭司与殿司、及撒都该人突至、</p>
<p>2不悦其训民、且依耶稣宣自死复起、</p>
<p>3遂执而囚之、以待翌日、因时已暮也、</p>
<p>4然听道者多信之、人数约五千焉、○</p>
<p>5翌日、有司、长老、士子、会于耶路撒冷、</p>
<p>6大祭司亚那与该亚法、约翰、亚力山大、及大祭司之族咸在、</p>
<p>7立二人于中、问曰、尔以何能何名行此乎、</p>
<p>8彼得充于圣神、语之曰、民之有司、与长老乎、</p>
<p>9我侪今日、若因行于残疾者之善事见讯、即斯人何由得愈、</p>
<p>10则尔众与以色列诸民、宜知斯人得愈、立于尔前、乃因拿撒勒耶稣基督之名、即尔所钉于十架、而上帝自死起之者也、</p>
<p>11彼乃尔工师所弃之石、已成屋隅首石矣、</p>
<p>12此外别无拯救、盖天下人间、未锡他名、故我侪以之得救也、○</p>
<p>13众见彼得约翰之果敢、且知其为无学无识之氓、则异之、又知其曾偕耶稣、</p>
<p>14亦见得愈者偕立、则莫能辩驳、</p>
<p>15乃令之出公会、相议曰、</p>
<p>16斯二人将何以处之、因彼显行异迹、彰著于凡居耶路撒冷者、我侪不能言其无有也、</p>
<p>17惟免其广播于民中、宜威吓之、俾不复以斯名语人、</p>
<p>18遂召而戒之曰、勿以耶稣之名、是言是训、</p>
<p>19彼得约翰曰、听尔曹过于听上帝、在上帝前为义否、尔其审之、</p>
<p>20盖我侪所见所闻者、不得不言也、</p>
<p>21有司复威吓而释之、以民故、末由刑之、盖众因其所为、而归荣上帝也、</p>
<p>22因此异迹而得愈者、其年已逾四旬矣、○</p>
<p>23二人既释、乃就其友、以祭司诸长及长老所言者、悉告之、</p>
<p>24友闻之、同心扬声颂上帝曰、主乎、尔乃造天地海、及其中万有者、</p>
<p>25曾以圣神藉尔仆我祖大卫之口云、异邦狂怒、诸民妄谋、奚为哉、</p>
<p>26世上列王兴起、有司聚集、以敌主及其受膏者、</p>
<p>27盖希律、本丢彼拉多、及异邦人、与以色列民、果集于此邑、欲攻尔所膏之圣仆耶稣、</p>
<p>28以行尔手尔旨所豫定将成者、</p>
<p>29今祈主鉴彼众之威吓、使尔仆毅然宣尔道、</p>
<p>30随时伸尔手施医、俾奇兆异迹、由尔圣仆耶稣之名而行、</p>
<p>31祈毕、会集之所震动、众充于圣神、毅然言上帝之道、○</p>
<p>32信者之众、一心一志、无言所有者属己、诸物与共、</p>
<p>33使徒以大能证主耶稣之复起、而大恩临及于众、</p>
<p>34中无缺乏之人、盖有田有宅者售之、絜其所鬻之值、置使徒足前、</p>
<p>35各依其所需分给之、○</p>
<p>36有约瑟者、利未族人也、生于居比路、使徒称之为巴拿巴、译即劝慰子也、</p>
<p>37有田售之、絜其金、置使徒足前、</p>

</div>
</body>
</html>
