<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十八章</title>
</head>
<body>
<div>
<h3>第十八章</h3>
<p>1耶和华谕我曰、</p>
<p>2尔论以色列地、奚用谚云、父食酸葡萄、而子齿软、</p>
<p>3主耶和华曰、我指己生而誓、尔在以色列中、勿复用此谚、</p>
<p>4诸灵属我、父之灵属我、子之灵亦然、惟犯罪者必死、</p>
<p>5人若为义、循法合理、</p>
<p>6未食于山、未瞻仰以色列家之偶像、未污其邻之妻、未近天癸之妇、</p>
<p>7未欺凌人、反负者之质、不夺人之物、饥者供以食、裸者被以衣、</p>
<p>8贷金不取利息、禁手作恶、以诚实鞫两造、</p>
<p>9循我典章、守我律例、行事诚实、斯乃义人、必得生存、主耶和华言之矣、</p>
<p>10设其人生子为盗、而流人血、行上所言之恶、</p>
<p>11不行上所言之善、食于山、污其邻之妻、</p>
<p>12欺凌贫乏、夺人之物、不反人之质、瞻仰偶像、行可恶之事、</p>
<p>13贷金而取利息、斯人岂得生存乎、必不得生存也、既行此可恶之事、必至死亡、流血之罪、归于其身、</p>
<p>14设斯人生子、见父所犯诸罪、则惧、而不效之、</p>
<p>15不食于山、不瞻仰以色列家之偶像、不污其邻之妻、</p>
<p>16不欺凌人、不受人之质、不夺人之物、饥者供以食、裸者被以衣、</p>
<p>17禁手不虐贫乏、不取利息、守我律例、循我典章、斯人不因父罪而死、必得生存、</p>
<p>18惟其父行残暴、夺同宗、作不善于民间、必死于其罪、</p>
<p>19尔曹犹曰、子不负父罪、曷故子若循法合理、守我典章、而遵行之、必得生存、</p>
<p>20犯罪者必死、子不负父罪、父不负子罪、义者之义、必归于己、恶者之恶、亦归于己、</p>
<p>21如恶人悛改所犯之罪、守我典章、循法合理、必得生存、不至死亡、</p>
<p>22其所犯之罪、不复见忆、必因所行之义、而得生存、</p>
<p>23主耶和华曰、恶人死亡、岂我所悦、我宁不悦其转离恶途、而得生存乎、</p>
<p>24如义人转离其义而行恶、效恶人行可恶之事、岂得生存乎、其所行之义、不复见忆、必死于其所蹈之愆、所犯之罪、</p>
<p>25惟尔曹云、主道不公、以色列家其听之、我之道、岂非公乎、尔之道、岂非不公乎、</p>
<p>26义人转离其义而行恶、因而致死、是因所行之恶而死、</p>
<p>27如恶人转离所行之恶、循法合理、必保其生、</p>
<p>28因其思维、悛改所犯之罪、必得生存、不至死亡、</p>
<p>29以色列家犹云、主道不公、以色列家欤、我之道、岂非公乎、尔之道、岂非不公乎、</p>
<p>30故主耶和华曰、以色列家欤、我必依各人所行而鞫之、尔其回转、离弃诸罪、免愆尤之窒碍、</p>
<p>31以色列家欤、当弃所犯之罪、新尔心神、奚自取死、</p>
<p>32主耶和华曰、人之死亡、我所不悦、故当回转、而得生存、</p>

</div>
</body>
</html>
