<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三十一章</title>
</head>
<body>
<div>
<h3>第三十一章</h3>
<p>1雅各闻拉班众子言曰、我父所有者、雅各尽夺之、因父之资、获此荣盛、</p>
<p>2又见拉班容貌、不如畴昔、</p>
<p>3耶和华谓雅各曰、尔其归祖地、返故乡、我必偕尔、</p>
<p>4雅各遣人召拉结、利亚、至田间群畜所、</p>
<p>5语之曰、我见汝父容貌、不如畴昔、然吾父之上帝偕我、</p>
<p>6我竭力事汝父、汝所知也、</p>
<p>7尔父乃欺我、十易我值、惟上帝不容其加害、</p>
<p>8若云有点者为我值、而群畜咸有点、若云有文者为我值、而群畜俱有文、</p>
<p>9是上帝取尔父群畜、赐于我矣、</p>
<p>10遇牝牡相诱之际、我于梦中、见牡羊乘其牝者、皆有文、有点、有斑、</p>
<p>11我梦上帝之使呼曰、雅各、我曰、在此、</p>
<p>12曰、试观牡羊乘其牝者、皆有文、有点、有斑、盖拉班之待尔、我已监之、</p>
<p>13我乃伯特利之上帝、昔尔在彼、以膏沃柱、许愿于我、今起离此、返于故土、</p>
<p>14拉结利亚曰、我于父家、岂尚有分有业乎、</p>
<p>15父既鬻我、又侵食我值、非以我为外人乎、</p>
<p>16上帝所夺于我父者、皆属于我及我子、上帝所谕尔者、尔悉行之、○</p>
<p>17雅各遂起、使妻子乘驼、</p>
<p>18携其牲畜、及凡所有、即在巴旦亚兰所获之物、往迦南地、见父以撒、</p>
<p>19时、拉班往剪羊毛、拉结窃其父之家神、</p>
<p>20雅各背亚兰人拉班而去、不以其奔告之、</p>
<p>21挈凡所有、渡河、往基列山而遁、○</p>
<p>22越至三日、或以雅各之遁告拉班、</p>
<p>23乃率戚族、追之七日、至基列山及焉、</p>
<p>24夜间、上帝见梦、谕亚兰人拉班曰、慎之哉、尔于雅各、或善或恶、均勿与言、</p>
<p>25雅各张幕于山、拉班追及之、与其戚族、亦张幕焉、</p>
<p>26拉班谓雅各曰、尔何背我、携我二女、如俘虏然、</p>
<p>27曷为窃遁、而不告我、俾我鼓琴、播鼗讴歌、忻然以送、</p>
<p>28不容我与子女接吻、尔之所为、是不智也、</p>
<p>29我本有力、能以害尔、惟前夕尔父之上帝谕我曰、慎之哉、尔于雅各、或善或恶、均勿与言、</p>
<p>30今尔虽思父家、不得不归、奚窃我之神像乎、</p>
<p>31雅各曰、我惧、意谓尔必强夺尔女、</p>
<p>32至尔之神像、尔获之于谁所、不容其生、物有属尔者、于尔我戚族前、可自辨而取之、盖雅各不知拉结窃其神像也、○</p>
<p>33拉班遂进雅各幕、及利亚幕、二女婢之幕、皆无获、后出利亚幕、入拉结幕、</p>
<p>34拉结置神像于驼鞍下、而坐其上、拉班遍索不得、</p>
<p>35拉结谓父曰、天癸适至、不得起迎、吾主勿怒、拉班遍索神像、终不获、</p>
<p>36雅各怒、斥之曰、我何罪愆、使尔迫追我、</p>
<p>37今既遍索吾物、有属于尔者乎、果有之、则置之尔我戚族前、俾主裁于尔我间、</p>
<p>38此二十年、我偕尔处、尔绵羊山羊之牝、无?胎者、尔羊之牡、我不食之、</p>
<p>39死于野兽者、我不归尔、悉以补之、昼夜所盗、惟我是问、</p>
<p>40我昼则冒暑、夜则受寒、二目不寐、</p>
<p>41我居尔家、历二十年、为尔二女、服役十四年、为尔群羊六年、而尔十易我值、</p>
<p>42使吾祖亚伯拉罕之上帝、吾父以撒所畏者、不与我偕、尔必使我徒返、惟上帝监我操作辛勤、故前夕谴尔、○</p>
<p>43拉班曰、斯女即我女、斯子即我子、斯畜即我畜、凡尔所见者、咸属于我、兹于我女、及其所生之子、吾何能为、</p>
<p>44今来结盟、于尔我间为证、</p>
<p>45雅各遂取石立柱、</p>
<p>46亦命戚族积石、众乃取石、积累为堆、共食其侧、</p>
<p>47拉班名之曰伊迦尔撒哈杜他、雅各名之曰迦累得、</p>
<p>48拉班曰、此堆今日为证于尔我间、故名曰迦累得、</p>
<p>49又名米斯巴、盖曰、尔我相暌隔时、愿耶和华鉴察其间、</p>
<p>50尔若负吾女、别有所娶、虽无人同在、而上帝证之、</p>
<p>51拉班又谓雅各曰、可观此堆、尔我间所立之柱、</p>
<p>52此堆此柱乃为其证、我不越此堆害尔、尔亦不越此堆与柱害我、</p>
<p>53愿亚伯拉罕之上帝、拿鹤之上帝、及其祖之上帝、主裁于尔我间、雅各乃指其父以撒所畏者而誓、</p>
<p>54又在山献祭、招其戚族共食、后宿于山、</p>
<p>55拉班夙兴、接吻子女、为之祝嘏、而归故土、</p>

</div>
</body>
</html>
