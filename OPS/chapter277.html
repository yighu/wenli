<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第六章</title>
</head>
<body>
<div>
<h3>第六章</h3>
<p>1耶利哥缘以色列人、严闭邑门、无人出入、</p>
<p>2耶和华谕约书亚曰、我以耶利哥、及其王与勇士、悉付尔手、</p>
<p>3尔诸战士、日当绕城一周、六日皆然、</p>
<p>4祭司七人、当执七角、行于匮前、越至七日、绕城七次、祭司吹角、</p>
<p>5吹角声长、尔曹闻之、众当大声而呼、城垣则圮、民各直前、</p>
<p>6嫩之子约书亚召诸祭司曰、当舁耶和华约匮、祭司七人执七角、行于匮前、</p>
<p>7又谕民曰、前往绕城、战士行于耶和华匮前、</p>
<p>8谕民已毕、祭司七人执七角、行于耶和华前而吹之、耶和华约匮随其后、</p>
<p>9战士行于吹角之祭司前、后队行于匮后、祭司且行且吹其角、</p>
<p>10约书亚命民曰、勿号呼、勿发声、勿出言、迨我命尔号呼之日、始可号呼、</p>
<p>11遂使耶和华匮绕城一次、返营而宿、○</p>
<p>12诘朝、约书亚夙兴、祭司舁耶和华匮、</p>
<p>13祭司七人执七角、行于耶和华匮前而吹之、战士行于其前、后队行于耶和华匮后、祭司且行且吹其角、</p>
<p>14次日绕城一次、而返于营、如是者六日、</p>
<p>15越至七日、黎明夙兴、绕城如前、惟是日七次、</p>
<p>16绕至七次、祭司吹角、约书亚谕民曰、尔其号呼、盖耶和华以城付尔、</p>
<p>17城暨所有、必归耶和华以灭之、惟妓喇合、及其全家、可俾生存、以其曾匿我侪所遣之使也、</p>
<p>18当灭之物、尔宜慎而远之、免取当灭之物、使以色列营服诅而遭祸、</p>
<p>19金银暨铜铁诸器、悉归耶和华为圣、入于其库、</p>
<p>20于是民众号呼、祭司吹角、民闻角声、遂大号呼、城垣则圮、众各直入、而取其城、</p>
<p>21邑中男女老幼、牛羊与驴、皆以刃歼之、</p>
<p>22约书亚命窥地之二人曰、入妓之室、以妇及其所有、携之而出、循尔所誓、</p>
<p>23少年二谍遂入、以喇合、与其父母兄弟、及凡所有、并其亲属、携之而出、置以色列营外、</p>
<p>24众以火毁其城、暨其中所有、惟金银及铜铁诸器、置于耶和华室之库、</p>
<p>25约书亚因妓喇合曾匿所遣窥耶利哥之使、故生存之、与其父家、及凡所有、使居以色列中、至于今日、</p>
<p>26时、约书亚以誓戒众曰、起而重建耶利哥城者、必服诅于耶和华、筑基时、必丧长子、置门时、必丧季子、</p>
<p>27耶和华与约书亚偕、其声名洋溢乎四方、</p>

</div>
</body>
</html>
