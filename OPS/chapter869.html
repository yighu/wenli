<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第五十章</title>
</head>
<body>
<div>
<h3>第五十章</h3>
<p>1耶和华论巴比伦与迦勒底地、藉先知耶利米曰、</p>
<p>2宜宣告于列邦、竖立旌旆、播扬勿隐、曰、巴比伦被陷、彼勒蒙羞、米罗达倾覆、其神像惭愧、其偶像倾覆、</p>
<p>3有民自北方来攻之、使其地荒芜、无人居处、人畜皆逃而去、</p>
<p>4耶和华曰、是日是时、以色列人必与犹大人偕来、且行且哭、寻求其上帝耶和华、</p>
<p>5面锡安而询其事曰、其来、连属于耶和华、结永久弗忘之约、○</p>
<p>6我民曾为亡羊、其牧使入迷途、转徙于山、自此山至彼冈、忘其栖止之所、</p>
<p>7凡遇之者、则吞噬之、敌曰、耶和华为义所、乃其列祖之望、而彼干犯之、故我侪无罪焉、</p>
<p>8尔其逃出巴比伦、去迦勒底人地、若牡山羊导其群羊、</p>
<p>9盖我必使大邦之众、来自北方、以攻巴比伦、列陈击之、于是被陷、敌矢必如精练武士之矢、无徒返者、</p>
<p>10耶和华曰、迦勒底将见虏、凡虏之者、皆餍其欲、</p>
<p>11劫我业者欤、缘尔欣喜欢忭、放恣若践谷之犊、嘶鸣若健马、</p>
<p>12尔母必蒙羞、生尔者必抱愧、为列国之末、亦为旷野、燥土沙漠、</p>
<p>13缘耶和华之怒、必成荒芜、无人居处、凡过巴比伦者、必将惊骇、因其所遭之祸、而嗤笑之、</p>
<p>14挽弓之众欤、尔其列陈、环攻巴比伦、射之毋惜厥矢、以其干罪于耶和华也、</p>
<p>15环之而呼、彼已投诚、其堞毁坏、其垣倾圮、斯乃耶和华复仇、尔当复仇于彼、依其所行而报之、</p>
<p>16在巴比伦播种者、与穑时执镰者宜悉绝之、缘惧残酷之刃、必各返本族、归故土、○</p>
<p>17以色列乃离散之羊、为狮所逐、始则亚述王吞噬之、终则巴比伦王尼布甲尼撒折其骨、</p>
<p>18故万军之耶和华、以色列之上帝曰、我必罚巴比伦王与其地、若罚亚述王然、</p>
<p>19导以色列归其牧场、得食于迦密巴珊、餍足于以法莲冈、与基列地、</p>
<p>20耶和华曰、是日是时、人必求以色列之愆尤、而无有焉、求犹大之罪戾、而不见焉、盖我必赦宥我所存之遗民也、○</p>
<p>21耶和华曰、上攻米拉大翁地、及北割居民、杀戮而尽灭之、循我所命而行、</p>
<p>22战鬬倾覆之声、闻于境内、</p>
<p>23击全地之锤、奚断折乎、巴比伦在列国中、奚荒芜乎、</p>
<p>24巴比伦欤、我为尔设机槛、尔不觉而陷之、为人所遇、为人所擒、以尔与耶和华争也、</p>
<p>25万军之主耶和华、有事于迦勒底人地、启其武库、出其震怒之械、</p>
<p>26尔曹当自极远之境而来、开其仓廪、积之如堆、灭之务尽、俾无所遗、</p>
<p>27宰其牡犊、使至屠所、祸哉其人、盖彼受罚之日至矣、</p>
<p>28自巴比伦逃脱者、扬声宣告于锡安、我上帝耶和华复仇、为其殿宇复仇也、</p>
<p>29其集挽弓之众、来攻巴比伦、列营围之、勿容一人逃遁、循其所为而报之、依其所行以待之、缘彼狂傲、悖逆以色列之圣者耶和华也、</p>
<p>30耶和华曰、是日也、其少者必仆于衢、诸战士寂然无声、</p>
<p>31万军之主耶和华曰、狂傲者欤、我为尔敌、尔日已至、即罚尔之时也、</p>
<p>32狂傲者必踬而颠、无人起之、我必燃火于其诸邑、焚其四周所有、○</p>
<p>33万军之耶和华曰、以色列人及犹大人、同受暴虐、虏之者坚持不释、</p>
<p>34赎之者有力、厥名为万军之耶和华、必伸其冤、锡大地绥安、使巴比伦居民烦扰、</p>
<p>35耶和华曰、刃临于迦勒底人、与巴比伦居民、及其牧伯哲士、</p>
<p>36刃临于矜夸者、使为愚蠢、刃临于其武士、使之惊惶、</p>
<p>37刃临于其马与车、暨其中杂族、使若妇女、刃临于其货财、使遭攘夺、</p>
<p>38旱及于诸水、使之尽涸、因其为雕像之境也、彼众若狂以奉偶像、</p>
<p>39故野兽与豺狼、必居于彼、鸵鸟亦处其间、永为荒墟、历世无人居处、</p>
<p>40耶和华曰、必如所多玛蛾摩拉、及其邻邑之倾覆、无人居处、世人不寓其中、</p>
<p>41有一族自北方而来、有大国及诸王被激、自地极而起、</p>
<p>42执弓与戟、残忍不慈、声若海涛之漰渤、巴比伦女欤、彼乘马而来、列陈以攻尔、</p>
<p>43巴比伦王闻声而手弱、凄楚迫之、痛苦若临产之妇、</p>
<p>44敌必若狮、自约但之丛林而出、攻其恒茂之草场、我必令其突然逃避、且立所选者治之、谁与我比拟、谁与我争辩、牧者伊谁、立于我前、</p>
<p>45故尔宜听耶和华所定攻巴比伦之谋、击迦勒底地之志、其群之小者、敌必曳之去、使其草场荒寂、</p>
<p>46巴比伦倾覆之声、震动大地、号呼之声、闻于列邦、</p>

</div>
</body>
</html>
