<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第一章</title>
</head>
<body>
<div>
<h3>第一章</h3>
<p>1耶稣基督之仆使徒西门彼得、书达与我侪同获此宝信、在我上帝、我救者、耶稣基督之义也、</p>
<p>2愿恩惠平康、因识上帝及我主耶稣、益增于尔、</p>
<p>3盖其神能锡我一切关乎维生敬虔之事、乃因识夫以荣以德召我者也、</p>
<p>4且由是锡以宝贵丰厚之许、俾尔得脱在世因欲之败坏、克与夫上帝之性、</p>
<p>5缘此、尔当殷勤、于信益德、于德益智、</p>
<p>6于智益节、于节益忍、于忍益虔、</p>
<p>7于虔益友爱、于友爱益仁慈、</p>
<p>8尔有此而扩充之、则必使尔于识我主耶稣基督、不怠不荒、</p>
<p>9无此者则盲、仅视所近、忘其旧罪已洁、</p>
<p>10是故兄弟、愈当殷勤、以坚尔召尔选、尔若行此、则永不蹶踬、</p>
<p>11盖于我主我救者耶稣基督永久之国、必锡尔裕然而入、○</p>
<p>12尔虽知此、且坚定于所得之真理、我必恒使尔忆之、</p>
<p>13我尚在此幕时、勉尔记忆宜也、</p>
<p>14盖知我去幕之日速矣、一如我主耶稣基督所示我者、</p>
<p>15我且殷勤、使尔于我逝后、时能忆斯、</p>
<p>16我侪以我主耶稣基督之能、与其降临示尔、非从巧饰虚词、乃曾目击其威、</p>
<p>17盖彼由父上帝得尊荣时、有声自大荣临之、曰、此我爱子、我所欣悦者、</p>
<p>18此自天之声、我侪偕彼于圣山时闻之、</p>
<p>19且有更确之豫言、尔宜顾之、如灯烛暗、迨日始旦、明星甫照尔心矣、</p>
<p>20首要者、宜知经之豫言、未有出于臆说者、</p>
<p>21盖豫言非由人意而来、乃感于圣神者、由上帝而言也、</p>

</div>
</body>
</html>
