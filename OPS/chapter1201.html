<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十章</title>
</head>
<body>
<div>
<h3>第十章</h3>
<p>1夫律既为将来佳事之影、非其真形、必不能以历年恒献之祭、使近之者完全、</p>
<p>2若然、则献祭之事岂不止乎、盖崇事者一洁、不复觉罪、</p>
<p>3惟历年献祭、乃使人忆罪耳、</p>
<p>4盖牛羊之血、不能除罪、</p>
<p>5故基督临世时曰、祭与礼尔不欲之、乃为我备一身焉、</p>
<p>6燔祭罪祭、尔不悦之、</p>
<p>7我则曰、上帝欤、我来以行尔旨、乃经卷载及我者、</p>
<p>8前既言祭与礼、燔祭罪祭、尔不欲之、且不悦之、是皆依律而献者、</p>
<p>9后则曰、我来以行尔旨、乃除其先、以立其后也、</p>
<p>10我侪由此旨、赖耶稣基督一献其身、而得成圣矣、</p>
<p>11凡祭司日立而奉事、屡献一式之祭、究不能除罪也、</p>
<p>12惟彼既为罪而献一祭、以至永久、则坐上帝右、</p>
<p>13俟诸敌为其足几、</p>
<p>14盖以一献、使成圣者永为完全、圣神亦为我侪证之、</p>
<p>15盖曰、主既云、斯日以后、我与彼所立之约、</p>
<p>16乃以我律赋其心、铭其衷、</p>
<p>17又曰、我不复忆其罪、及其不法、</p>
<p>18夫既赦之、则不复为罪献祭矣、○</p>
<p>19兄弟乎、我侪既赖耶稣之血、毅然而入圣所、</p>
<p>20由彼为我侪所辟新且生之路、经乎幔、即其形躯也、</p>
<p>21且既有大祭司、宰上帝家、</p>
<p>22则宜以诚心笃信而进、心被洒以除是非之谬误、身亦为清水所涤、</p>
<p>23持守所承之望而不移、盖许之者诚信也、</p>
<p>24宜彼此顾恤、激励于仁爱善行、</p>
<p>25勿辍会集、如彼辍之者、惟相劝勉、见彼日愈近而愈切、○</p>
<p>26我侪既识真理、而故干罪、则无复有赎罪之祭、</p>
<p>27惟战栗待鞫、及灭诸敌之烈火耳、</p>
<p>28拒摩西之律者、有二三人为证、其死无恤、</p>
<p>29况践踏上帝子、以所由成圣之约血为俗、且狎侮施恩之神、尔意若人受刑、其重为何如乎、</p>
<p>30盖曰、伸冤在我、我必报之、又曰、主必鞫其民、此谁所言、我侪固知之矣、</p>
<p>31陷于维生上帝手、可惧哉、○</p>
<p>32尔当忆曩日蒙光照后、所忍诸难之大战、</p>
<p>33或受诟谇艰辛、为人之戏剧、或人受此苦、而己与之、</p>
<p>34盖人在缧绁、尔体恤之、人夺尔业、尔喜听之、因知有愈美恒存之业也、</p>
<p>35故勿去尔果毅、盖有大赏焉、</p>
<p>36尔须忍、致尔既行上帝旨、则得其所许、</p>
<p>37盖曰、尚有须臾、则来者必来、决不稽迟、</p>
<p>38惟我义者、必由信而生、若其退缩、我心不悦之、</p>
<p>39然我侪非属退缩而致沦亡者、乃属信而致灵之得救者也、</p>

</div>
</body>
</html>
