<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三十四章</title>
</head>
<body>
<div>
<h3>第三十四章</h3>
<p>1列邦欤、尔其就而听之、万民欤、尔其聆之、世与充其间者、地与凡所产者、咸宜听焉、</p>
<p>2盖耶和华怒乎列邦、忿其全军、俾归沦亡、付之杀戮、</p>
<p>3死者见掷、尸腥上腾、血渍诸山、</p>
<p>4天象俱消、天卷若卷、万象凋残、若葡萄叶之堕、若无花果树枯叶之陨、</p>
<p>5我刃足饮于天、将临以东、及我所诅之民、而审鞫之、</p>
<p>6耶和华之刃盈以血、润以脂、即羔羊山羊之血、牡羊肾之脂、缘耶和华有祀事于波斯拉、行大戮于以东地、</p>
<p>7野牛与犊、以及牡牛、同就死地、其地因血而醉、其土因脂而腴、</p>
<p>8盖耶和华有复仇之日、为锡安之故、有报施之年、</p>
<p>9以东诸溪变为沥青、土壤化为硫磺、其地成为已燃之沥青、</p>
<p>10昼夜不熄、恒久烟腾、历代荒芜、无人经过、迄于永世、</p>
<p>11鹈鹕毛猬居之、鸱鸮乌鸦栖之、耶和华将于其上、施以混沌之绳、空旷之准、</p>
<p>12召其显者嗣国、而乏其人、牧伯归于无有、</p>
<p>13荆榛生于宫阙、蒺藜枳棘殖于坚城、为野犬之穴、鸵鸟之苑、</p>
<p>14野兽与豺狼相遇、野羊呼其同侪、魑魅据为憩所、</p>
<p>15箭蛇穴之、涵淹卵育、聚子腹下、鸷鸟群集、雌雄匹配、</p>
<p>16尔其察耶和华之书而诵之、在此罔缺、无有不偶、耶和华口已命之、其神已集之、</p>
<p>17耶和华为之掣签、亲手以绳分予之、永为彼有、历世居之、</p>

</div>
</body>
</html>
