<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第三十篇</title>
</head>
<body>
<div>
<h3>第三十篇</h3>
<p>大卫之词在圣殿告成时歌之○</p>
<p>1耶和华欤、我必尊崇尔、尔救拔我、不使我敌夸耀兮、</p>
<p>2耶和华我上帝欤、我曾吁尔、尔则医我兮、</p>
<p>3耶和华欤、尔出我魂于阴府、使我生存、免入坟墓兮、</p>
<p>4耶和华之圣民欤、尔其歌颂耶和华、称扬其圣名兮、</p>
<p>5其怒在俄顷、其恩在毕生、哭泣寄于夜、欢欣来于晨兮、</p>
<p>6若我、在利达时、自谓永不动摇兮、</p>
<p>7耶和华欤、昔尔施恩、使我立于固山、及尔掩面、我则烦扰兮、</p>
<p>8耶和华欤、我呼吁尔、向耶和华恳求兮、</p>
<p>9流我之血、使我就墓、何益之有、尘土安能颂尔、安能宣尔诚实兮、</p>
<p>10耶和华欤、垂听而矜悯我、耶和华欤、其为我助兮、</p>
<p>11尔乃以我哀哭、变为舞蹈、脱我麻衣、被以喜乐兮、</p>
<p>12俾我灵歌颂尔、而不缄默、耶和华我上帝欤、我将称谢尔、永世靡暨兮、</p>

</div>
</body>
</html>
