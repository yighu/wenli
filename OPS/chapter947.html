<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十一章</title>
</head>
<body>
<div>
<h3>第十一章</h3>
<p>1以色列为孩提时、我爱之、召我子出自埃及、</p>
<p>2先知召之愈殷、彼则离之愈远、献祭于巴力、焚香于雕像、</p>
<p>3我教以法莲行走、抱之以臂、我尝医之、而彼不知、</p>
<p>4我以仁爱之绳、慈惠之索引之、弛轭在其颊、置粮于其前、</p>
<p>5彼必不返埃及、因其不肯回转、亚述必为其王、</p>
<p>6锋刃必挥于其城、毁其关楗、因其计谋而灭之、</p>
<p>7我民决志违离我、虽有召之向上、兴者迄无一人、</p>
<p>8以法莲欤、我焉能舍尔、以色列欤、我焉能弃尔、焉能使尔若押玛、置尔如洗扁、我回厥志、慈心炽发、</p>
<p>9不发我烈怒、不灭以法莲、我乃上帝、非为世人、乃尔中之圣者、不以忿恚临尔、</p>
<p>10耶和华若咆哮之狮、民皆从之、既已咆哮、诸子疾驰、自西而至、</p>
<p>11彼之疾驰、若鸟至自埃及、如鸽来自亚述、我将使之安居厥室、耶和华言之矣、○</p>
<p>12以法莲以欺诳环我、以色列家以诡谲绕我、犹大对于上帝、即信实之圣者、则贰其心、</p>

</div>
</body>
</html>
