<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第一章</title>
</head>
<body>
<div>
<h3>第一章</h3>
<p>1耶稣基督之使徒彼得、书达散处于本都、加拉太、加帕多家、亚西亚、庇推尼之客旅、</p>
<p>2依父上帝之豫知而蒙选、由圣神而成圣、以致顺服、洒以耶稣基督之血者、愿恩惠平康、益增于尔、○</p>
<p>3祝颂我主耶稣基督之父上帝、依其鸿慈、由耶稣基督自死复起、重生我侪、致获维生之望、</p>
<p>4而得不坏不玷不衰之业、为尔存之于天、</p>
<p>5由上帝之能、以信而得守护、致蒙拯救、将显于季世者、</p>
<p>6尔于此则喜甚、但今或须受诸试而暂忧、</p>
<p>7使尔信之验、宝于火炼可坏之金、于耶稣基督之显著、得厥赞美、及尊与荣、</p>
<p>8夫尔未见而爱之、今虽不见而信之、则喜甚、其乐也、乃言不能罄、荣莫与京者也、</p>
<p>9得尔信之效、即尔灵之救、</p>
<p>10斯救也、诸先知豫言将临于尔之恩者、且探索而研究之、</p>
<p>11乃考基督之神在其衷者、豫证基督受苦、而后得荣、所指何时、并何如时、</p>
<p>12彼得启示、非为己、乃为尔曹而役斯事、即今宣福音者、赖自天所遣之圣神、告尔此事也、天使亦欲详察之、○</p>
<p>13故宜束尔志、制尔心、专望于耶稣基督显时将锡之恩、</p>
<p>14如顺命之子、不徇昔时无知之欲、</p>
<p>15召尔者圣矣、尔于诸行亦宜效其圣、</p>
<p>16盖记云、尔宜圣、因我圣也、</p>
<p>17尔若吁不以貌视人、依行而鞫之父、则旅居斯世、自当儆惕、</p>
<p>18缘知尔见赎、脱祖父所传之妄行、非以金银可坏之物、</p>
<p>19乃以宝血、如无疵无玷之羔、即基督之血也、</p>
<p>20彼于创世之先、固为上帝所豫知、但在季世、为尔藉之信上帝者而显焉、</p>
<p>21上帝自死起之、予之荣、致尔信尔望、皆在上帝、</p>
<p>22尔曹既循真理、以洁己心、致爱兄弟无伪、则宜切心相爱、</p>
<p>23以尔重生、非由可坏之种、乃由不可坏者、即上帝之道、生而恒存者也、</p>
<p>24盖曰、世人如草、其荣如花、草枯花谢、</p>
<p>25惟主道永存、斯道也、即所宣于尔之福音也、</p>

</div>
</body>
</html>
