<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第十八章</title>
</head>
<body>
<div>
<h3>第十八章</h3>
<p>1耶和华谕亚伦曰、人若干犯圣所、尔及子孙宗族、必负其罪、尔及子孙、为祭司而溺职、亦必负其罪、</p>
<p>2可携尔兄弟、即属汝祖利未支派者、偕汝而供役事、惟尔及子孙、宜在法幕前、</p>
<p>3彼为尔服役、且守会幕、惟不可近圣所之器皿及坛、免其与尔俱致死亡、</p>
<p>4彼偕尔而守会幕、供其役事、外人勿近乎尔、</p>
<p>5圣所及坛、尔当恪守、俾以色列族免遭震怒、</p>
<p>6我于以色列族中、已取尔兄弟利未人归耶和华、今赐于汝、以供会幕役事、</p>
<p>7尔及子孙、宜守祭司之职、坛前?内、供其役事、我以祭司之职畀尔、外人近前、必致之死、○</p>
<p>8耶和华谕亚伦曰、所献之举祭、即以色列族区别为圣之物、我付尔守之、缘尔受膏、是物归尔、爰及子孙、著为永例、</p>
<p>9凡奉我之素祭、赎罪祭、补过祭、其中不焚以火者、皆为至圣、必归于尔、爰及子孙、</p>
<p>10既为至圣之物、于尔为圣、诸丁男可食之、</p>
<p>11以色列族所献举祭摇祭之礼物、咸为尔有、我赐于汝、爰及子女、家中凡为洁者、可得而食、著为永例、</p>
<p>12油与葡萄酒、及谷之嘉者、所献于耶和华初稔之物、我以锡尔、</p>
<p>13其地初稔之物、所献于耶和华者、俱归诸尔、家中凡为洁者、可得而食、</p>
<p>14以色列族区别之物、皆必归尔、</p>
<p>15凡初胎男子、首生牡畜、奉于耶和华者、皆必归尔、惟首生之男必赎、首生不洁之畜亦必赎、</p>
<p>16其中所当赎者、诞已弥月赎之、其价依尔所估、五舍客勒、循圣所权衡、一舍客勒、即二十季拉、</p>
<p>17首生之牛、绵羊、山羊、俱为圣物、毋赎之、以其血洒于坛、焚其脂、以为馨香之火祭、奉于耶和华、</p>
<p>18厥肉归尔、与摇腔右腿同、</p>
<p>19凡以色列族所献圣物之中、奉于耶和华之举祭、我锡于尔、及尔子女、著为永例、此于耶和华前、为尔及裔所立之盐约、</p>
<p>20耶和华谕亚伦曰、尔于以色列人境内、不得有产有业、在以色列族中、我为尔之业、尔之产、○</p>
<p>21我于以色列族之土产、什取其一、以锡利未人、为其供役会幕之值、</p>
<p>22自是以后、以色列族不可近会幕、免其负罪而死、</p>
<p>23利未人供役于会幕、如有干犯、必负其罪、著为永例、厥世弗替、于以色列族中、不得业产、</p>
<p>24以色列人什输其一、献于耶和华为举祭者、我赐于利未人为业、故曰、彼不得业于以色列人中也、○</p>
<p>25耶和华谕摩西曰、</p>
<p>26告利未人云、尔得以色列族所输之什一、我所锡尔为业者、必于其中、复取什一、以为举祭、献于耶和华、</p>
<p>27尔之举祭、视为尔曹禾场之谷、酒醡之汁、</p>
<p>28尔自以色列族所得之什一、当复取其什一、献于耶和华、使献耶和华之举祭、归祭司亚伦、</p>
<p>29所得礼物、必取其嘉者、区别为圣、献于耶和华为举祭、</p>
<p>30宜命利未人曰、既举而献其嘉者、必视为禾场酒醡之所出、</p>
<p>31尔与眷属、随在可食、盖尔供役于会幕、得此为值、</p>
<p>32既举而献其嘉者、则不负罪、勿渎以色列之圣物、免致死亡、</p>
<p>↑返回页首</p>

</div>
</body>
</html>
