<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第四十一章</title>
</head>
<body>
<div>
<h3>第四十一章</h3>
<p>1越二年、法老梦立河滨、</p>
<p>2见七牝牛自河出、色美体肥、啮刍芦中、</p>
<p>3又见七牝牛自河出、色恶体瘠、与前所见之牛、同立河滨、</p>
<p>4色恶体瘠者、吞其色美体肥者、法老乃寤、</p>
<p>5再寝、复梦、见麦一茎生七穗、既茂且佳、</p>
<p>6后又生七穗、细弱而暴于东风、</p>
<p>7细弱之穗、吞其既茂且佳之七穗、法老寤、知为梦、</p>
<p>8诘朝、中心忧疑、召埃及博士哲人、以梦告之、无能占者、○</p>
<p>9酒政谓法老曰、今日我忆昔日之咎、</p>
<p>10曩者法老怒臣、以我及膳长、囚于侍卫长第中之狱、</p>
<p>11彼与我同夜得梦、梦各有兆、</p>
<p>12时、有希伯来少者、偕我在狱、为侍卫长之役、我侪以梦告之、彼循各梦而占、</p>
<p>13后依所占而应、臣得复职、膳长悬木、○</p>
<p>14法老遣使召约瑟、急令出狱、薙发易衣、入觐法老、</p>
<p>15法老谓约瑟曰、我得一梦、无人能占、或告我曰、汝闻梦能占之、</p>
<p>16约瑟对曰、此非我所能、惟上帝必以平安之兆示法老、</p>
<p>17法老曰、我梦立河滨、</p>
<p>18见七牛自河出、体肥色美、啮刍芦中、</p>
<p>19又见七牛继之而上、色恶体瘠、如斯陋劣、遍埃及未之见也、</p>
<p>20瘠且恶者、吞其先出之七肥牛、</p>
<p>21既吞、依然陋劣、末由知其食之、我乃寤、</p>
<p>22复梦、见一茎生七穗、既茂且佳、</p>
<p>23厥后又生七穗、枯且细、暴于东风、</p>
<p>24细者吞其七佳穗、我以此梦告诸博士、莫能述之、○</p>
<p>25约瑟谓法老曰、法老之梦一也、上帝以所欲为、示于法老、</p>
<p>26七美牛者、七年也、七佳穗者、亦七年也、其梦维一、</p>
<p>27继而上之七牛、瘠且恶者、七年也、无实之七穗、暴于东风者、亦七年、即饥年也、</p>
<p>28我言上帝以所欲为示法老者、此之谓也、</p>
<p>29遍埃及地、将有七丰年、</p>
<p>30后则继以七饥年、使斯土为凶荒所灭、不忆前此之丰稔、</p>
<p>31盖后至之凶荒特甚、故畴昔之丰稔不知也、</p>
<p>32上帝定此、将速成之、故使法老复梦、</p>
<p>33今可择一才智之士、使治埃及、</p>
<p>34亦立群督于国、俾于七丰年中、征粮五分之一、</p>
<p>35敛丰年之粮、归法老之手、积之于廪、守之于城、</p>
<p>36以为将来七凶年之蓄、庶免此国灭于凶荒、○</p>
<p>37法老与群臣善其言、</p>
<p>38法老谓群臣曰、如此之人、感于上帝之神、岂易得乎、</p>
<p>39又谓约瑟曰、上帝既以此示汝、尔之才智、莫与比拟、</p>
<p>40尔可治我家、我民举止、咸遵尔命、我尊于尔、只在国位、</p>
<p>41又曰、我立尔统辖埃及、</p>
<p>42遂脱指环、授约瑟手、衣以枲衣、复以金链垂其项、</p>
<p>43乘以副车、前驱者呼曰跪、由是立为通国之宰、</p>
<p>44法老谓约瑟曰、我乃法老、埃及通国、非有尔命、无敢举手足者、</p>
<p>45法老赐约瑟名曰撒发那忒巴内亚、以安邑祭司波提非拉女亚西纳妻之、约瑟出巡埃及、○</p>
<p>46约瑟觐埃及王法老时、年已三十、爰离法老、遍巡四方、</p>
<p>47七丰年中、物产蕃盛、</p>
<p>48约瑟敛埃及七年之粮、储于城内、各邑郊之粮、储于本邑、</p>
<p>49遂积谷如海沙之多、不复计算、不可胜数故也、</p>
<p>50荒年未至、安邑祭司波提非拉女亚西纳、为约瑟生二子、</p>
<p>51长子命名玛拿西、曰、上帝使我不复念昔日之苦、以及父家、</p>
<p>52季子命名以法莲、曰、上帝于我历苦之地、使我昌炽、○</p>
<p>53埃及地、七年之丰裕既过、</p>
<p>54七年之凶荒继至、应约瑟言、列国皆饥、惟埃及遍处有粮、</p>
<p>55迨埃及饥、民求食于法老、法老谕曰、往见约瑟、循其所命而行、</p>
<p>56维时、天下皆饥、埃及之饥亦甚、约瑟遂启仓廪、粜粮于埃及人、</p>
<p>57诸国至埃及、乞籴于约瑟、天下皆饥故也、</p>

</div>
</body>
</html>
