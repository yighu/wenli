<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第二十四章</title>
</head>
<body>
<div>
<h3>第二十四章</h3>
<p>1耶和华使大地空虚荒芜、倾而覆之、散其居民、</p>
<p>2庶人与祭司、仆与主、婢女与主母、购者与售者、贷人者与贷于人者、取利者与纳利者、无不若是、</p>
<p>3地将空旷、遍处荒凉、此言耶和华已言之矣、</p>
<p>4地悲哀而衰残、世颓败而落寞、民中位高者亦颓败、</p>
<p>5地为居民污蔑、以其犯法律、违典章、背厥永约、</p>
<p>6故地亡于咒诅、处其上者干咎、居民被毁、所余无几、</p>
<p>7新酿悲哀、葡萄衰残、心欢愉者、无不慨叹、</p>
<p>8播鼗之音息、欢忭之声寂、鼓琴之乐歇、</p>
<p>9不复饮酒而歌、饮者以醇醪为苦、</p>
<p>10荒凉之邑倾毁、第宅尽闭、无人得入、</p>
<p>11人因乏酒、号呼于衢、喜乐俱晦、境内之欢娱已杳、</p>
<p>12城中荒凉、邑门破坏、</p>
<p>13地上诸民、将若橄榄之被撼、如摘葡萄之所遗、</p>
<p>14彼必扬声而呼、缘耶和华之威、自海大声而呼、</p>
<p>15是以尔在东隅、当尊荣耶和华、在海中诸岛尊荣以色列上帝耶和华之名、○</p>
<p>16自地之极、我侪闻歌曰、尊荣归于义者、惟我曰、吾衰矣、吾衰矣、祸哉我也、欺者行其欺、欺者肆其欺、</p>
<p>17地上居民欤、惊骇坎阱机槛、悉临于尔、</p>
<p>18逃于惊骇之声者、必陷于坎阱、出于坎阱者、必罹于机槛、盖天启其牖、地震其基、</p>
<p>19地尽破坏、地悉崩裂、地大震撼、</p>
<p>20若醉人之蹁跹、如悬榻之动摇、负咎甚重、必遭倾覆、而不复起、○</p>
<p>21是日也、耶和华罚居高之诸军于天、惩在世之列王于地、</p>
<p>22咸被拘集、如囚聚于囹圄、禁于监狱、历日既久、则必受罚、</p>
<p>23维时、月愧怍、日羞惭、因万军之耶和华王于锡安山、在耶路撒冷、于长者前显其荣焉、</p>

</div>
</body>
</html>
