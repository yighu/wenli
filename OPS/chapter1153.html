<html xmlns="http://www.w3.org/1999/xhtml" xml:lang="zh-CN">
<head>
<meta http-equiv="Content-Type" content="text/html; charset=utf-8" />
<meta name="provider" content="www.cnepub.com"/>
<meta name="builder" content="epubBuilder present by www.cnepub.com"/>
<meta name="right" content="该文档由epubBuilder生成。epubBuilder为掌上书苑（www.cnepub.com)提供的epub制作工具，仅供个人交流与学习使用。在未获得掌上书苑的商业授权前，不得用于任何商业用途。"/>
<link rel="stylesheet" type="text/css" href="css/main.css"/>
<title>第五章</title>
</head>
<body>
<div>
<h3>第五章</h3>
<p>1基督既释我侪、而得自由、故宜坚立、勿再负为仆之轭、</p>
<p>2我保罗语尔、若受割、则基督于尔无益、</p>
<p>3我复证之、凡受割者、宜行全律、</p>
<p>4尔欲由律见义者、乃绝于基督、而陨于恩矣、</p>
<p>5盖我侪以神由信、而待所望之义、</p>
<p>6于基督耶稣中、或割或否、皆无益、惟以爱而行之信有益、</p>
<p>7昔尔所趋者善矣、谁阻尔不顺真理乎、</p>
<p>8其所劝导、非出于召尔者、</p>
<p>9少许之酵、发全团矣、</p>
<p>10我缘主深信尔无异志、但扰尔者、不论何人、必服其鞫、</p>
<p>11兄弟乎、若我尚宣割礼、何至犹见窘逐乎、若然、则十架之窒碍已泯矣、</p>
<p>12彼乱尔者、何若自阉为愈也、○</p>
<p>13兄弟乎、尔蒙召得自由、然勿以自由为形躯之机、惟以爱相供役、</p>
<p>14盖全律一言以蔽之、曰爱邻如己、</p>
<p>15若尔相吞噬、恐相沦亡、尔其慎之、○</p>
<p>16我故谓尔当依圣神而行、则不纵形躯之欲、</p>
<p>17盖形躯之欲御乎神、神御形躯、二者相敌、俾尔不行其所欲行、</p>
<p>18尔若为神所导、则不在律下矣、</p>
<p>19夫形躯之行、乃显然者、即淫乱、污秽、邪侈、</p>
<p>20拜像、巫术、结仇、争鬬、忌恨、忿怒、衅隙、朋党、异端、</p>
<p>21媢嫉、沈湎、荒宴等类、今我告尔、如昔所言、凡行此者、必不得承上帝国也、</p>
<p>22惟圣神之果、乃仁爱、喜乐、和平、恒忍、慈惠、良善、忠信、</p>
<p>23温柔、节制、如此者、无律禁之、</p>
<p>24且属基督耶稣者、已以形躯及其情欲、钉于十架矣、○</p>
<p>25我侪若依圣神而生、宜依圣神而行、</p>
<p>26勿尚虚荣、相激相嫉、</p>

</div>
</body>
</html>
