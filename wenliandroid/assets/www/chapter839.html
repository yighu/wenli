
<div>
<h3>第二十章</h3>
<p>1祭司音麦子巴施户珥、为耶和华室宰、闻耶利米预言斯事、</p>
<p>2则挞先知耶利米、加以桎梏、在耶和华室便雅悯上门、</p>
<p>3翌日、巴施户珥释之、出于桎梏、耶利米谓之曰、耶和华不称尔为巴施户珥、乃称尔为玛歌珥米撒毕、</p>
<p>4盖耶和华曰、我必使尔惊惶、尔之友朋因而惊惶、彼必仆于敌刃、为尔目睹、我将付犹大众于巴比伦王、虏至巴比伦、杀之以刃、</p>
<p>5且以斯邑之货财、暨所获之利、与其珍宝、及犹大列王之宝藏、咸付于其敌手、彼必掠之、携至巴比伦、</p>
<p>6尔巴施户珥及居尔家者、俱被徙至巴比伦、死于彼、葬于彼、尔与友朋、即尔向之妄预言者、皆然、○</p>
<p>7耶和华欤、尔诱我、而我从焉、尔强于我而获胜、我为话柄、竟日为人所侮、</p>
<p>8我每言时、则发声呼曰、强暴毁灭、缘耶和华之言、终日受耻辱、被讥诮、</p>
<p>9我若云不复道之、不再藉其名而言、则我中心有如爇火、蕴于我骨、疲倦难忍、</p>
<p>10我闻众谤、随在惊惶、我之密友望我颠越、咸曰讼之、予亦讼之、或彼受诱、予则胜之、以复予仇、</p>
<p>11惟耶和华偕我、如可畏之勇士、窘迫我者必颠越、而不获胜、蒙极大之羞、受永久不忘之辱、以其行事不智也、</p>
<p>12万军之耶和华欤、尔试义人、鉴察人之心怀、我以我狱诉于尔前、容我见尔复仇于彼、</p>
<p>13当讴歌颂美耶和华、以其救贫人之命、脱恶人之手、○</p>
<p>14愿我生辰受诅、我母产我之日不受祝、</p>
<p>15传信于我父曰、汝生男子、使之极乐、愿其人受诅、</p>
<p>16愿其人若古邑、为耶和华倾覆而不悔、愿彼清晨闻哀号、亭午闻警报、</p>
<p>17因其未戮我于母胎、使母为我墓、其胎恒大、</p>
<p>18我何为出胎、受苦罹忧、毕生蒙耻、</p>

</div>
