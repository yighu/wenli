
<div>
<h3>第十二章</h3>
<p>1我自夸固无益、不得已也、惟言主之显象启示耳、</p>
<p>2我识一人宗基督者、十四年前、见摄至三重天、或于身、或不于身、我不知、上帝知之、</p>
<p>3 4又知若人见摄至乐园、闻莫能言之言、人所不宜道者、或于身、或不于身、我不知、上帝知之、</p>
<p>5我为若人夸、不为己夸、惟夸我弱、</p>
<p>6即夸亦不为愚、以我所言者真也、但我自戒、恐人拟我、过其所见所闻于我者、</p>
<p>7且以启示莫大之故、恐我自高过甚、加刺于我身、即撒但之役击我、免我自高过甚也、</p>
<p>8我为此求主者三、使之去我、</p>
<p>9主曰、吾之恩、于尔足矣、吾之能、于弱者而成全之、故我欣然、宁夸我弱、使基督之能庇我也、</p>
<p>10我为基督、以荏弱、凌辱、空乏、窘逐、厄穷为喜、盖我弱时则强焉、○</p>
<p>11我为愚矣、缘尔逼我、盖我当为尔所举、我虽不足数、而不亚于至大使徒、</p>
<p>12我为使徒之证、即以恒忍、行异迹奇事殊能于尔中、</p>
<p>13尔何事不及他会耶、惟我不累尔而已、此不韪、请恕我、○</p>
<p>14今我欲就尔者三、亦不累尔、以我所求者尔也、非尔所有也、盖子不必为亲蓄、乃亲为子焉、</p>
<p>15我为尔灵、欣然委身尽己矣、我愈爱尔、而愈鲜见爱乎、</p>
<p>16或云我虽不累尔、而以诡计取尔、</p>
<p>17夫我遣人就尔、岂因之赚尔乎、</p>
<p>18我劝提多就尔、亦遣一兄弟偕之、提多岂赚尔乎、我侪非同一神、而履一迹乎、○</p>
<p>19尔尚意我向尔自诉、然我在基督中上帝前而言也、爱友乎、所言悉以建尔、</p>
<p>20我恐至时、见尔不副我所望、而尔见我亦不副尔所望、或有争鬬、媢嫉、忿怒、朋党、毁谤、隐刺、妄夸、混乱、</p>
<p>21又恐我再至时、上帝卑我于尔前、我将为彼干罪诸人、未改悔其污秽淫乱邪侈之行者而忧也、</p>

</div>
