
<div>
<h3>第二十二章</h3>
<p>1耶和华谕摩西曰、</p>
<p>2告亚伦及其子云、当于以色列族所献我之圣物、自为区别、免渎我圣名、我乃耶和华也、</p>
<p>3当语之曰、凡尔历世子孙、有蒙不洁、而近以色列族所献耶和华之圣物、必绝于我前、我乃耶和华也、</p>
<p>4凡亚伦子孙患癞、或白浊、不可食圣物、待洁则可、或缘尸而蒙不洁、或梦遗之人、</p>
<p>5或扪致污之虫、或扪致污之人、</p>
<p>6凡若此者、尔如扪之、必蒙不洁、迨夕乃免、苟非洗濯其身、勿食圣物、</p>
<p>7迨日入时则洁、可食圣物、盖此藉以养生、</p>
<p>8自毙或为兽所裂之物、毋食、恐蒙不洁、我乃耶和华也、</p>
<p>9当守我诫命、免为污所玷、负罪而死、盖我乃耶和华、使之成圣也、</p>
<p>10外人不得食圣物、为旅为佣于祭司家者、亦不得食之、</p>
<p>11惟祭司购以金、或生于其家者、可得而食、</p>
<p>12如祭司之女嫁与外人、不可食举祭之圣物、</p>
<p>13如为嫠、或为夫所弃、无子而大归父家、与少时无异、则父所食者、亦得食之、惟外人不可、</p>
<p>14如人误食圣物、则必加五分之一、付于祭司、</p>
<p>15以色列族奉耶和华之圣物、不可渎之、</p>
<p>16免食圣物、自取罪戾、盖我乃耶和华、使之成圣也、○</p>
<p>17耶和华谕摩西曰、</p>
<p>18告亚伦及其子、与以色列族云、凡以色列族、暨其中之宾旅、或为偿愿、或出乐输、以献燔祭、</p>
<p>19冀蒙悦纳、则必取牛、或绵羊、或山羊、惟牡是尚、纯全无疵、</p>
<p>20厥体有疵者、则勿献之、不蒙悦纳、</p>
<p>21如献酬恩祭于耶和华、或为偿愿、或出乐输、无论牛羊、必务纯全、厥体无疵、始蒙悦纳、</p>
<p>22凡瞽目、毁伤、损缺、疮疡、疥癣、创瘢、俱勿奉于耶和华、勿献于坛以为火祭、</p>
<p>23牛羊肢体不均、或有损缺、若出乐输而献、则可、以之偿愿而献、则不蒙悦纳、</p>
<p>24外肾或损、或伤、或破、或被阉割者、勿献于耶和华、在尔所居之地、勿行阉割、</p>
<p>25外人奉此、尔勿受之、献为上帝之食、盖体毁伤而有疵者、不蒙悦纳、○</p>
<p>26耶和华谕摩西曰、</p>
<p>27凡犊、或绵羊山羊之羔、既字必偕母七日、越至八日、可献于耶和华、以为火祭、始蒙悦纳、</p>
<p>28牝牛牝羊、勿偕子同日以宰、</p>
<p>29若因感谢、献祭于耶和华、当冀蒙悦纳而献之、</p>
<p>30祭肉必于是日食之、勿留于明晨、我乃耶和华也、</p>
<p>31当守我诫命、而遵行之、我乃耶和华也、</p>
<p>32勿渎我圣名、当尊我为圣于以色列族中、我乃耶和华、使尔成圣、</p>
<p>33导尔出埃及、为尔之上帝、我乃耶和华也、</p>

</div>
