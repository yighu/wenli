
<div>
<h3>第八章</h3>
<p>1耶和华谕摩西曰、</p>
<p>2汝携亚伦及其子、与衣暨膏、并赎罪祭之牡犊一、牡绵羊二、无酵饼一筐、</p>
<p>3集会众于会幕门、</p>
<p>4摩西遵耶和华命、会众集于会幕门、</p>
<p>5摩西告之曰、今日所行、乃耶和华所命、</p>
<p>6遂携亚伦及其子、以水濯之、</p>
<p>7以衣衣亚伦、束以带、服以长衣、加以圣衣、束以良工所织之绅、</p>
<p>8亦予补服、置乌陵土明于其中、乌陵译即光辉土明译即无玷</p>
<p>9以冠冠之、冠前置金牌、即为圣冕、遵耶和华所谕摩西之命、</p>
<p>10摩西取膏衅会幕、及内所有、区别为圣、</p>
<p>11以膏洒坛凡七、衅坛与器、盘及其座、区别为圣、</p>
<p>12倾膏于亚伦首以膏之、区别为圣、</p>
<p>13遂携亚伦诸子进前、衣之以衣、束之以带、冠之以冠、遵耶和华所谕摩西之命、</p>
<p>14摩西又牵赎罪祭之牡犊、亚伦与子按手其首、</p>
<p>15于焉宰之、摩西以指取血、衅于坛之四角、以洁其坛、倾余血于坛基、为之赎罪、区别为圣、</p>
<p>16取盖脏之脂、与肝网、左右肾及其脂、焚之于坛、</p>
<p>17惟犊之身、与其皮肉及矢、焚于营外、遵耶和华所谕摩西之命、</p>
<p>18奉为燔祭之牡绵羊、亚伦与子按手其首、</p>
<p>19于焉宰之、摩西以其血沃于坛四周、</p>
<p>20脔切其肉、所脔切者、与首及脂、爇之以火、</p>
<p>21以水洗脏与腿、爇其全体于坛、是为馨香之燔祭、奉于耶和华为火祭、遵耶和华所谕摩西之命、</p>
<p>22又奉牡绵羊之一、即为区别任职之祭、亚伦与子按手其首、</p>
<p>23于焉宰之、摩西取血、衅于亚伦右耳之下垂、与右手之巨擘、右足之将指、</p>
<p>24又携亚伦之子进前、以血衅其右耳之下垂、与右手之巨擘、右足之将指、沃余血于坛四周、</p>
<p>25取脂及尾、盖脏之脂、肝网、左右肾与其脂、暨右腿、</p>
<p>26于耶和华前无酵饼筐中、取无酵饼一、和油饼一、薄饼一、置于脂及右腿上、</p>
<p>27均付诸亚伦及其子之手、摇于耶和华前、以为摇祭、</p>
<p>28摩西自其手接之、爇于坛、在燔祭之上、是为任圣职之馨香、奉于耶和华之火祭、</p>
<p>29复取羊腔、摇于耶和华前、以为摇祭、此于任圣职之祭羊、为摩西所应得、遵耶和华所谕摩西之命、</p>
<p>30复取膏、及坛上之血、洒于亚伦及其子之身与衣、区别其身与衣为圣、</p>
<p>31摩西告亚伦及其子曰、烹祭肉于会幕门、在彼食之、及区别任职筐中之饼、循我所命曰、亚伦及其子当食之、</p>
<p>32余肉与饼、爇之以火、</p>
<p>33行区别任职之礼、共历七日、此七日内、勿出会幕门、迨盈其日、</p>
<p>34今日所为、乃耶和华所命、为汝赎罪、</p>
<p>35必居会幕门、昼夜无间、历至七日、守耶和华所命之役事、免尔死亡、我所奉之命如此、</p>
<p>36亚伦及其子、悉循耶和华藉摩西所命之事而行、</p>

</div>
