
<div>
<h3>第七章</h3>
<p>1补过之祭、其例如左、此祭至圣、</p>
<p>2于宰燔牲之处、宰补过之牲、祭司必以其血沃于坛之四周、</p>
<p>3献其所有之脂、其尾及盖脏之脂、</p>
<p>4腰间二肾与其脂、及肝网、宜悉取之、</p>
<p>5祭司焚之于坛、以为火祭、奉于耶和华、是为补过之祭、</p>
<p>6此物至圣、惟祭司诸丁男可食之、在圣地食之、</p>
<p>7补过之祭、与赎罪之祭同、其例维一、代为赎罪之祭司、俱必得之、</p>
<p>8祭司为人献燔祭、可得其牲之皮、</p>
<p>9凡素祭以炉烤、以釜炊、以铛制者、俱归献之之祭司、</p>
<p>10凡素祭或和油与否、必归亚伦子孙、而均分之、○</p>
<p>11献耶和华酬恩之祭、其例如左、</p>
<p>12如因感谢而献、则以和油无酵之饼、抹油无酵之薄饼、与浸油之细面饼、随同牺牲献之、</p>
<p>13因感谢而献酬恩祭、亦当同献有酵之饼、</p>
<p>14由所献之饼中、各取其一、献于耶和华为举祭、归于洒酬恩祭牲血之祭司、</p>
<p>15因感谢而献之酬恩祭牲、其肉必于是日食之、勿留于明日、</p>
<p>16如所献之祭、或以偿愿、或出乐献、必于是日食之、其余明日亦可食、</p>
<p>17祭肉之余、留至三日、必爇以火、</p>
<p>18如于三日而食酬恩祭肉、则其祭不见纳、于献者亦不得为祭、乃为可憎之物、食之者必任其咎、</p>
<p>19祭肉为秽物所触、则不得食、必爇以火、祭肉惟清洁者可食、</p>
<p>20人蒙不洁、而食归耶和华之酬恩祭肉、必绝于民中、</p>
<p>21如人扪不洁、或不洁之人、或不洁之兽、或不洁可憎之物、而食归耶和华之酬恩祭肉、必绝于民中、○</p>
<p>22耶和华谕摩西曰、</p>
<p>23告以色列族云、牛与绵羊山羊、其脂均勿食、</p>
<p>24或自毙、或为兽所裂之畜、其脂可供他需、惟不可食、</p>
<p>25献耶和华为火祭之牲、有食其脂者、必绝于民中、</p>
<p>26于尔所居之处、或禽或兽、其血均勿食、</p>
<p>27凡食血者、必绝于民中、</p>
<p>28耶和华谕摩西曰、</p>
<p>29告以色列族云、凡献酬恩之祭于耶和华、必由所献之中、取其归耶和华者而奉之、</p>
<p>30手奉耶和华之火祭、即脂与腔、摇于耶和华前、以为摇祭、</p>
<p>31祭司必焚脂于坛、腔则归亚伦、及其子孙、</p>
<p>32酬恩祭中、以右腿与祭司、以为举祭、</p>
<p>33亚伦子孙、献酬恩祭牲之血与脂者、必得右腿、</p>
<p>34盖以色列族所献酬恩之祭、我取所摇之腔、所举之腿、锡于祭司亚伦、及其子孙、著为永例、○</p>
<p>35亚伦及其子、受膏立为祭司、奉事耶和华时、</p>
<p>36耶和华命以色列族、于火祭中、以此赐亚伦、及其子孙、为其所应得者、历世弗替、</p>
<p>37燔祭、素祭、赎罪之祭、补过之祭、区别任职之祭、酬恩之祭、其例如此、</p>
<p>38乃耶和华在西乃山所谕摩西、于西乃野所命以色列族献于耶和华者、</p>

</div>
