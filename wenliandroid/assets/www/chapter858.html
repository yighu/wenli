
<div>
<h3>第三十九章</h3>
<p>1犹大王西底家九年十月、巴比伦王尼布甲尼撒、率其全军围耶路撒冷、</p>
<p>2西底家十一年四月九日、城破、</p>
<p>3巴比伦王之牧伯、尼甲沙利薛、三甲尼波、宦官长撒西金、博士长尼甲沙利薛、及巴比伦王其余之牧伯、咸入、坐于中门、</p>
<p>4犹大王西底家、与诸战士见之、遂夜遁、沿王囿、由两垣间之门出邑、向亚拉巴而去、</p>
<p>5迦勒底军旅追之、追及西底家于耶利哥平原、执之、携至哈马地之利比拉、巴比伦王尼布甲尼撒所、而审鞫之、</p>
<p>6巴比伦王在利比拉、戮西底家诸子、使之目睹、亦戮犹大诸贵胄、</p>
<p>7抉西底家之目、絷之以链、欲携至巴比伦、</p>
<p>8迦勒底人火焚王宫民室、毁耶路撒冷城垣、</p>
<p>9侍卫长尼布撒拉旦、以邑中遗民、与归降者、及其余之众、咸虏至巴比伦、</p>
<p>10惟民中贫乏无业者、侍卫长尼布撒拉旦留之于犹大地、以田畴葡萄园、同时给之、</p>
<p>11巴比伦王尼布甲尼撒论耶利米、命侍卫长尼布撒拉旦曰、</p>
<p>12尔携之去、善遇之、勿加害、如其所言而待之、</p>
<p>13侍卫长尼布撒拉旦、宦官长尼布沙斯班、博士长尼甲沙利薛、与巴比伦王诸长官、</p>
<p>14遣人提耶利米、出于护军之院、付于沙番孙、亚希甘子基大利、携之归家、居于民中、○</p>
<p>15耶利米尚幽于护军之院时、耶和华谕之曰、</p>
<p>16往告古实人以伯米勒曰、万军之耶和华、以色列之上帝云、我言降灾、不降福于斯邑、日至必应于尔前、</p>
<p>17惟于是日、我必拯尔、不被付于尔所惧者之手、耶和华言之矣、</p>
<p>18盖尔惟我是赖、我必拯尔、不仆于刃、俾获生命、如获掠物、耶和华言之矣、</p>

</div>
