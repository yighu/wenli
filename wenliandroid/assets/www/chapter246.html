
<div>
<h3>第九章</h3>
<p>1以色列欤、尔其听之、尔今济约但、据有其国、其民较尔强大、其邑宏广、其垣参天、</p>
<p>2其民乃亚衲族、躯干修伟、尔所识者、亦尝闻语云、孰能敌亚衲族乎、</p>
<p>3今当知尔上帝耶和华必如烈火、为尔先导、毁败之、伏之于尔前、尔则驱逐之、速灭之、如耶和华所谕尔者、</p>
<p>4尔上帝耶和华既驱逐之、尔勿意谓因我有义、故耶和华导我入据斯土、实因斯族之恶、而驱逐之、</p>
<p>5尔之入据其地、非为尔义、及心之正、乃尔上帝耶和华因斯族之恶、而驱逐之、以践所誓尔祖亚伯拉罕以撒雅各之言、</p>
<p>6当知尔上帝耶和华非为尔义、锡尔沃壤为业、尔乃强项之民、</p>
<p>7当忆弗忘、尔在旷野、激尔上帝耶和华之怒、自出埃及至此、尔违逆耶和华、</p>
<p>8尔在何烈、激耶和华怒、耶和华意欲灭尔、</p>
<p>9当时我登山受石版、即耶和华与尔所立之约、居山四十昼夜、不食不饮、</p>
<p>10耶和华授我二石版、其上所载、乃上帝手书者、即尔大会之日、耶和华在山、由火中谕尔之言、</p>
<p>11四十昼夜后、耶和华以盟约之二版授我、</p>
<p>12谕曰、尔其速下、尔之民、尔所导出埃及者、已自败坏、我所谕之道、彼速违之、为己铸像、</p>
<p>13又曰、我观斯民、强项者流、</p>
<p>14尔且听我、我歼灭之、涂其名于天下、使尔后裔为国、较彼尤大且强、</p>
<p>15我转而下山、厥火炎炎、盟约之版、在于我手、</p>
<p>16我乃望见、尔获罪于尔上帝耶和华、铸造犊像、速违耶和华所谕之道、</p>
<p>17我掷手中二版、碎于尔前、</p>
<p>18如昔伏于耶和华前、四十昼夜、不食不饮、因尔犯罪行恶、激耶和华怒、</p>
<p>19耶和华忿怒威烈、将歼灭尔、我畏惧之、然彼尚允我所祈、</p>
<p>20时、耶和华甚怒亚伦、将行翦灭、我为之祈、</p>
<p>21尔之罪戾、即造犊像、我毁之以火、捣磨成尘、扬于自山而流之溪、</p>
<p>22尔在他备拉、玛撒、基博罗哈他瓦、激耶和华怒、</p>
<p>23耶和华命尔离加低斯巴尼亚、曰、往得我所赐尔之地、是时尔乃逆尔上帝耶和华、不信其言、不听其命、</p>
<p>24自我识尔之日、尔违逆耶和华、</p>
<p>25我因耶和华言、必歼灭尔、伏于耶和华前、四十昼夜、</p>
<p>26我祷耶和华曰、主耶和华欤、勿灭尔民尔业、尔所赎以大威、以大能导出埃及者、</p>
<p>27求忆尔仆亚伯拉罕以撒雅各、勿视斯民之刚愎、及其邪恶罪愆、</p>
<p>28恐尔导我所出之地、其民曰、耶和华因不能导斯民入其所许之地、又因憾之、故导之出、灭之于野、</p>
<p>29然彼诚为尔民尔业、尔以大能奋臂导出者也、</p>

</div>
