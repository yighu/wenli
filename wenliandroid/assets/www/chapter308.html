
<div>
<h3>第十三章</h3>
<p>1以色列人又行耶和华所恶、耶和华付之于非利士人手、历四十年、</p>
<p>2但之室家、有琐拉人名玛挪亚者、其妻不妊不育、</p>
<p>3耶和华之使者见于妇曰、尔素不妊不育、今必怀妊生子、</p>
<p>4尔其谨慎、酒与醇醪皆勿饮、不洁之物皆勿食、</p>
<p>5尔必怀妊生子、薙发之刀、勿加其首、子自出胎、为拿细耳人、见民数记六章二节归于上帝、肇救以色列人、脱于非利士人手、</p>
<p>6妇归告夫曰、有上帝仆就我、其容仿佛上帝之使、可畏之甚、我未问其奚自、彼未以名告我、</p>
<p>7乃谓我曰、尔将怀妊生子、酒与醇醪皆勿饮、不洁之物皆勿食、盖此子自出胎、为拿细耳人归于上帝、至于死日、</p>
<p>8玛挪亚祷于耶和华曰、主欤、请使所遣上帝仆、复至我所、教我如何以待将生之子、</p>
<p>9上帝允其所祈、妇坐于田、上帝使复就之、夫不在焉、</p>
<p>10妇趋告夫曰、昔就我者、今复显见、</p>
<p>11玛挪亚起、随妻诣其人曰、昔与妇言者尔乎、曰、是也、</p>
<p>12玛挪亚曰、愿尔言验、我待此子、当循何例、其行若何、</p>
<p>13耶和华之使者曰、我所告妇者、俱宜慎之、</p>
<p>14勿食葡萄树所产、勿饮酒与醇醪、勿食不洁之物、凡我所谕、彼必守之、</p>
<p>15玛挪亚谓使者曰、请尔少留、待我为备山羊之羔、</p>
<p>16耶和华之使者曰、尔虽留我、我不食尔餐、如备燔祭、必以献耶和华、其言此者、因玛挪亚不知其为耶和华之使也、</p>
<p>17玛挪亚曰、尔何名、尔言验时、我则尊尔、</p>
<p>18耶和华之使者曰、我名奇妙、何以询为、</p>
<p>19玛挪亚取山羊之羔、及素祭、陈于磐上、以献耶和华、使者所行奇妙、玛挪亚与其妻并睹之、</p>
<p>20坛上火焰上腾、使者乘之而升、玛挪亚暨妻见之、则俯伏于地、</p>
<p>21耶和华之使者不复见于玛挪亚与其妻、玛挪亚乃知其为耶和华之使也、</p>
<p>22语其妻曰、我侪必死、因睹上帝也、</p>
<p>23妻曰、如耶和华意欲杀我、必不纳我之燔祭素祭、亦不示我以此事、告我以斯言、</p>
<p>24妇生子、命名参孙、子长、耶和华锡嘏焉、</p>
<p>25耶和华之神始感之、在琐拉以实陶间之玛哈尼但、</p>

</div>
