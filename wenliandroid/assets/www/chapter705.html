
<div>
<h3>第三章</h3>
<p>1我子、勿忘我教、恪守我诫、</p>
<p>2则必增尔年日、加尔平康、</p>
<p>3勿容仁慈诚实去尔、当系之于颈项、铭之于心版、</p>
<p>4则于上帝世人前、蒙恩宠、得名誉、</p>
<p>5一心赖耶和华、勿恃己之明哲、</p>
<p>6凡事认之、彼必平直尔途、</p>
<p>7勿自以为智、当寅畏耶和华、而离乎恶、</p>
<p>8则疗治尔身、润泽尔骨、</p>
<p>9以尔资财、及所产之初实、尊荣耶和华、</p>
<p>10则尔仓丰盈、酒醡之新酿流溢、○</p>
<p>11我子、勿轻耶和华之惩罚、勿厌其谴责、</p>
<p>12盖耶和华责其所爱、如父于其所悦之子、</p>
<p>13获智慧、得明哲者、其人福矣、</p>
<p>14得之愈于得银、其利愈于精金、</p>
<p>15贵于珍珠、凡可慕者、无足比拟、</p>
<p>16右持寿考、左执富贵、</p>
<p>17其道安乐、其径平康、</p>
<p>18持之者以为生命之树、守之者咸有福祉、</p>
<p>19耶和华以智慧奠地、以明哲建天、</p>
<p>20以其知识俾深渊坼裂、云霄滴露、○</p>
<p>21我子、持守真智精明、顾諟弗失、</p>
<p>22此为尔魂之生、尔项之饰、</p>
<p>23尔则安然行路、足不颠蹶、</p>
<p>24偃卧无惧、酣然而睡、</p>
<p>25恐怖忽至尔勿惧、恶人遭风尔勿惊、</p>
<p>26盖耶和华为尔所恃、必佑尔足、免于罹陷、</p>
<p>27当善待者、尔力能为、则勿谢却、</p>
<p>28尔有其物、勿语邻曰、且去、明日复来、我以予尔、</p>
<p>29尔邻附尔安居、勿谋害之、</p>
<p>30人未加害于尔、勿无端与之争、</p>
<p>31勿嫉强暴、勿择其途、</p>
<p>32盖乖戾者为耶和华所恶、正直者为其所契、</p>
<p>33耶和华诅恶者之家、锡嘏义者之室、</p>
<p>34加侮慢于侮慢者、施恩宠于谦逊者、</p>
<p>35智者必得其荣、愚者之升为辱、</p>

</div>
