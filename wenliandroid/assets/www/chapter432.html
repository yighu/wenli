
<div>
<h3>第十章</h3>
<p>1非利士人与以色列人战、以色列人遁、在基利波山、见杀而仆、</p>
<p>2非利士人急追扫罗及其子、杀其三子、约拿单、亚比拿达、麦基舒亚、</p>
<p>3扫罗被攻、战势剧烈、射者追及之、窘急特甚、</p>
<p>4谓执兵者曰、尔其拔剑刺我、免未受割者至而侮我、执兵者惧甚、不敢奉命、扫罗遂伏剑而死、</p>
<p>5执兵者见扫罗死、亦伏剑而死、</p>
<p>6于是扫罗与其三子、全家偕亡、</p>
<p>7居谷中之以色列众、见民遁、扫罗与子皆死、遂弃邑而逃、非利士人至而居之、○</p>
<p>8翌日、非利士人来剥尸、见扫罗与其子仆于基利波山、</p>
<p>9乃剥扫罗尸、斩其首、取其铠甲、遣使至非利士四境、传于偶像及庶民、</p>
<p>10置其铠甲于彼之神庙、钉其首于大衮庙、</p>
<p>11基列雅比人闻非利士人待扫罗之事、</p>
<p>12壮士咸起、取扫罗及其子之尸、携至雅比、葬其骨于雅比之橡下、禁食七日、</p>
<p>13夫扫罗之死、因其干犯耶和华、不遵其命、且请示于凭鬼者、</p>
<p>14而不咨诹耶和华、故耶和华杀之、以其国归于耶西子大卫、</p>

</div>
