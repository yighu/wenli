
<div>
<h3>第三章</h3>
<p>1尼布甲尼撒王制金像、高六十肘、广六肘、立于巴比伦州杜拉平原、</p>
<p>2遣使召诸方伯、大臣牧伯、刑官库司、议士士师、及诸州牧咸至、为尼布甲尼撒王所立之像、行敬奉之礼、</p>
<p>3于是方伯、大臣牧伯、刑官库司、议士士师、及诸州牧咸集、为尼布甲尼撒王所立之像、行敬奉之礼、俱立于像前、</p>
<p>4遒人大声呼曰、诸民诸国、诸方言者、今命尔曹、</p>
<p>5尔于何时、闻角箫琵琶琴瑟笙、及各乐器之音、即当伏拜尼布甲尼撒王所立之金像、</p>
<p>6凡不伏拜者、即时投于烈火之炉、</p>
<p>7诸民闻角箫琵琶琴瑟、及各乐器之音时、诸民诸国、诸方言者、遂伏拜尼布甲尼撒王所立之金像、</p>
<p>8时、有迦勒底数人、进前控犹大人、</p>
<p>9奏尼布甲尼撒王曰、愿王万岁、</p>
<p>10王欤、尔曾颁诏、凡闻角箫琵琶琴瑟笙、及各乐器之音、当伏拜金像、</p>
<p>11凡不伏拜者、必投于烈火之炉、</p>
<p>12有犹大数人、沙得拉、米煞、亚伯尼歌、乃王所立、以理巴比伦州事者、王欤、斯人不尊重尔、不事尔神、不拜尔所立之金像、</p>
<p>13尼布甲尼撒怒、忿甚、命携沙得拉米煞亚伯尼歌至、遂携之至于王前、</p>
<p>14尼布甲尼撒谓之曰、沙得拉、米煞、亚伯尼歌、尔曹不事我神、不拜我所立之金像、乃故意乎、</p>
<p>15今尔闻角箫琵琶琴瑟笙、及各乐器之音、愿伏拜我所制之像、则可、若不拜之、必即时投于烈火之炉、何神能拯尔于我手耶、</p>
<p>16沙得拉米煞亚伯尼歌对曰、尼布甲尼撒欤、斯事、我侪无庸答尔、</p>
<p>17果尔、我所事之上帝、能拯我于烈火之炉、亦必拯我于尔手、</p>
<p>18即不然、王当知我决不事尔神、不拜尔所立之金像、</p>
<p>19尼布甲尼撒怒甚、向沙得拉米煞亚伯尼歌变色、命爇其炉、烈较寻常七倍、</p>
<p>20亦命军中壮士数人、缚沙得拉米煞亚伯尼歌、投诸烈火之炉、</p>
<p>21三人被缚、仍衣裤袍与亵服、及他衣、投于烈火之炉、</p>
<p>22因王命孔亟、其炉甚热、投沙得拉米煞亚伯尼歌之人、俱为火焰所毙、</p>
<p>23沙得拉米煞亚伯尼歌三人被缚、堕于烈火之炉、</p>
<p>24时、尼布甲尼撒王骇异、急起、谓议士曰、我所缚而投于火者、非三人乎、对曰、王欤、是也、</p>
<p>25王曰、我见四人、不缚不伤、游于火中、其四者之貌、有若神子、</p>
<p>26尼布甲尼撒近烈火之炉门曰、至上上帝之仆、沙得拉米煞亚伯尼歌欤、其出而前、三人即自火中出、</p>
<p>27方伯大臣牧伯、及王之议士咸集、见此三人、火不能伤其身、首发不焦、衣服不变、火燎之臭、亦未及之、</p>
<p>28尼布甲尼撒曰、沙得拉米煞亚伯尼歌之上帝、宜颂美焉、遣其使救赖之之仆、彼背王命、自舍其身、于其上帝外、不事他神、而崇拜之、</p>
<p>29我今颁诏、各民各国、各方言者、凡谤沙得拉米煞亚伯尼歌之上帝、必解其体、使其室为粪场、盖无他神能行拯救若是、</p>
<p>30王遂升沙得拉米煞亚伯尼歌于巴比伦州、</p>

</div>
