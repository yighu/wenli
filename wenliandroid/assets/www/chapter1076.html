
<div>
<h3>第一章</h3>
<p>1提阿非罗乎、我曾作前书、论耶稣始行始教者、</p>
<p>2至其由圣神、命所选之使徒后、见接升天之日、</p>
<p>3其受害后、见于使徒、以多据显己为生、历四旬、且言上帝国之事、</p>
<p>4与使徒同集时、命之曰、勿去耶路撒冷、以待父所许、即尔尝闻于吾者、</p>
<p>5盖约翰施洗以水、不日、尔将受洗于圣神矣、○</p>
<p>6使徒会集、</p>
<p>7问耶稣曰、主、尔兴复以色列国、即此时乎、耶稣曰、时与日、乃父以己权所定、非尔可知也、</p>
<p>8但圣神临尔时、尔将得能、且于耶路撒冷、犹太全区、撒玛利亚、以至地极、为我之证、</p>
<p>9言毕、众观时、耶稣见举、有云接之而不见、</p>
<p>10既上升、众注目仰天、适有二白衣者立其旁、</p>
<p>11曰、加利利人乎、胡为立而仰天耶、此耶稣别尔、见接升天、尔见其如何升天、亦将如何下临也、○</p>
<p>12使徒自橄榄山归耶路撒冷、此山距耶路撒冷、约一安息日之程、</p>
<p>13入城、则登所居之楼、有若彼得、约翰、雅各、安得烈、腓力、多马、巴多罗买、马太、亚勒腓子雅各、称锐之西门、雅各之子犹大、</p>
<p>14彼众偕数妇、及耶稣母马利亚、与其兄弟、一心恒务祈祷、○</p>
<p>15斯时聚集之众、约百二十人、彼得立于其中、</p>
<p>16曰、兄弟乎、圣神以大卫之口、豫言引人执耶稣之犹大、此经得验、宜也、</p>
<p>17盖彼曾与我侪同列、共任此役、</p>
<p>18斯人以不义之赏、购田、身仆腹裂、其肠突流、</p>
<p>19耶路撒冷居民悉知之、故依方言、称其田曰亚革大马、即血田也、</p>
<p>20诗篇载云、愿其屋宇为墟、无人居之、又云、愿其督率之职、他人取之、</p>
<p>21故主耶稣在我侪中出入时、</p>
<p>22自约翰施洗始、至其别我接升之日、须于常与我侪偕者、简立一人、同证其复起也、</p>
<p>23是故立二人、一约瑟、称巴撒巴、又名犹士都、一马提亚、</p>
<p>24乃祈曰、识众心之主欤、于此二人、示尔所选者为谁、</p>
<p>25俾得与于此役、及使徒之职、犹大已由之堕落、而往己地矣、</p>
<p>26于是阄之、得马提亚、遂与十一使徒同列焉、</p>

</div>
