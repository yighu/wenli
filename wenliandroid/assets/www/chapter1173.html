
<div>
<h3>第五章</h3>
<p>1兄弟乎、论及时期、无庸书以示尔、</p>
<p>2盖尔详知、主之日至、如夜间之盗、</p>
<p>3人方谓平康稳固、灭亡突及之、如产难之及于妊妇、而莫能避也、</p>
<p>4兄弟乎、尔非在暗中、致是日如盗袭尔、</p>
<p>5尔皆为属光之人、属昼之人、我侪不由于夜、或于暗也、</p>
<p>6勿如众寝、宜儆醒节制、</p>
<p>7盖寝者寝于夜、醉者醉于夜、</p>
<p>8但我侪既属昼、则宜节制、以信与爱为胸镜、以得救之望为兜鍪、</p>
<p>9上帝豫定我侪、非致于怒、乃由我主耶稣基督而得救、</p>
<p>10彼为我死、使我或寤或寝、偕彼而生、</p>
<p>11故宜彼此劝慰、互相建立、如尔所行、○</p>
<p>12兄弟乎、我求尔、凡在尔中勤劳、且为主治尔警尔者、尔其识之、</p>
<p>13因其所为、深爱而极重之、亦当彼此和辑、</p>
<p>14我劝兄弟、妄者警之、怯者励之、弱者扶之、宽以待众、</p>
<p>15慎勿以恶报恶、惟彼此恒趋于善、且及于众、</p>
<p>16喜乐靡暨、</p>
<p>17祈祷不辍、</p>
<p>18凡事感谢、此乃上帝之旨、由基督耶稣及于尔者也、</p>
<p>19毋熄圣神、</p>
<p>20毋藐豫言、</p>
<p>21考验诸事、惟善是执、</p>
<p>22诸恶是戒、○</p>
<p>23愿平康之上帝、使尔纯圣、保全尔灵与心与身、于我主耶稣基督降临之日、悉无可责、</p>
<p>24召尔者乃诚、必践其言、○</p>
<p>25兄弟乎、为我侪祈祷、○</p>
<p>26宜接吻惟圣、问诸兄弟安、</p>
<p>27我因主命尔、读此书于诸兄弟、○</p>
<p>28愿我主耶稣基督之恩偕尔曹、</p>

</div>
