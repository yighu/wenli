
<div>
<h3>第四十七章</h3>
<p>1约瑟觐法老、告曰、我之父兄、挈牛羊及所有、来自迦南、今在歌珊、</p>
<p>2约瑟简兄弟五人、引见法老、</p>
<p>3法老曰、尔操何业、曰、仆与祖俱牧羊、</p>
<p>4又曰、迦南饥甚、牲畜无刍、故来旅此、求许仆居歌珊、</p>
<p>5法老谕约瑟曰、尔之父兄、既至尔处、</p>
<p>6埃及地在尔前、俾尔父兄、处彼膏壤、可任其居歌珊、倘知昆弟中有能者、使为我牧畜长、</p>
<p>7约瑟引父觐法老、雅各为法老祝嘏、</p>
<p>8法老问之曰、尔年几何矣、</p>
<p>9对曰、余旅世年百有三十、我之岁月无几、且历艰苦、不及吾祖旅世之年、</p>
<p>10雅各再为法老祝嘏而退、</p>
<p>11约瑟循法老命、处父兄于埃及之沃土、即兰塞境、与之为业、</p>
<p>12约瑟供养父兄、暨父眷属、各视其家而给之、○</p>
<p>13饥既太甚、四方无粮、埃及迦南、因而匮乏、</p>
<p>14埃及与迦南人、以金易粮、约瑟敛二地所有之金、储于法老之库、</p>
<p>15埃及迦南之金已尽、埃及人诣约瑟曰、金尽矣、请予我粮、奚为毙于尔前、</p>
<p>16约瑟曰、金既尽、以畜付我、我以粮易之、</p>
<p>17民牵畜就约瑟、约瑟以粮易其驴马牛羊、是年因易其畜、给之以粮、</p>
<p>18岁终、明年民复至曰、在主之前、我不敢隐、我金已尽、群畜悉归吾主、可见我无所有、惟身与田而已、</p>
<p>19何忍见我死而田荒、请以粮购我及我田、我与我田、效力于法老、第给我以种、使我延生不死、而田不荒、○</p>
<p>20埃及人窘于饥、各鬻其田、约瑟为法老购之、通国之田、皆归法老、</p>
<p>21约瑟移埃及四境之民于城邑、</p>
<p>22惟祭司之田未购、盖法老颁粮于祭司、祭司食其糈、故不鬻田、</p>
<p>23约瑟告民曰、今我为法老购尔及田、有种于此、播田可也、</p>
<p>24穑时、当五输其一、以纳法老、尔得其四、为种以播、亦为尔及尔家人稚子所食、</p>
<p>25曰、尔援我命、愿沾主恩、为法老仆、</p>
<p>26约瑟立埃及田赋之法、五输其一、以纳法老、独祭司之田、不归法老、以迄于今、○</p>
<p>27以色列族居埃及之歌珊、在彼获业、生育甚多、</p>
<p>28雅各居埃及十有七年、享寿一百四十七岁、</p>
<p>29以色列死期将至、召子约瑟曰、如为尔所爱、则当置手于吾髀下、誓以仁诚待我、勿葬我于埃及、</p>
<p>30俟我与祖父偕眠时、必携我出埃及、葬于先人之兆、曰、必循尔命而行、</p>
<p>31曰、尔誓之、遂誓之、以色列乃倚床头、而崇拜焉、</p>

</div>
