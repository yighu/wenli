
<div>
<h3>第十五章</h3>
<p>1我为真葡萄树、我父为场师、</p>
<p>2凡在我之枝、而不实者、则去之、实则洁之、使实尤繁也、</p>
<p>3今尔曹因我语尔之言而洁矣、</p>
<p>4尔宜恒在我中、我亦在尔中、若枝不恒在树、不能自实、尔不恒在我、亦然、</p>
<p>5我为葡萄树、尔为枝、恒在我中、我亦在彼中者、则结实孔繁、盖外乎我、尔无能为也、</p>
<p>6不恒在我者、犹枝见弃而槁、人拾而投于火焚之、</p>
<p>7若尔恒在我中、我言恒在尔中、凡尔所欲、求则成之、</p>
<p>8尔结实孔繁、我父于此而荣、而尔乃为我徒也、</p>
<p>9如父爱我、我亦爱尔、尔宜恒在我之爱中、</p>
<p>10尔守我诫、则恒在我爱、如我守父诫、而恒在其爱矣、</p>
<p>11我以是语尔、俾我之喜在尔中、俾尔之喜得盈也、</p>
<p>12尔宜相爱、如我爱尔、此我诫也、</p>
<p>13人为友捐生、爱莫大于此者、</p>
<p>14尔若行我所命、即我友也、</p>
<p>15今而后我不谓尔为仆、盖仆不知其主所行、乃谓尔为友、因所闻于父者、已悉示尔、</p>
<p>16非尔选我、乃我选尔立尔、俾尔往而结实、且俾尔实恒存、致尔以我名求父者、父则赐尔、</p>
<p>17我以此命尔、使尔相爱、</p>
<p>18世若恶尔、尔知其先已恶我、</p>
<p>19尔若属世、世必爱属己者、尔非属世、乃我选尔出乎世、故世恶尔焉、</p>
<p>20宜忆我言云、仆不大于主、人若窘逐我、亦将窘逐尔、若守我言、亦将守尔言矣、</p>
<p>21人将因我名悉以是加尔、不识遣我者故也、</p>
<p>22若我未来诲之、彼则无罪、今其罪无可诿矣、</p>
<p>23恶我者、亦恶我父、</p>
<p>24我若未于其中行人所未行者、彼则无罪、今彼于我及父、且见且恶矣、</p>
<p>25此乃应其律所载云、彼无故恶我也、</p>
<p>26但我自父将遣于尔之保惠师、即出于父真理之神、既至、必为我证、</p>
<p>27尔亦为证、以尔自始偕我也、</p>

</div>
