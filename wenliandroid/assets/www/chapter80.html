
<div>
<h3>第十四章</h3>
<p>1维时、示拿王暗拉非、以拉撒王亚略、以拦王基大老玛、戈印王提达、</p>
<p>2与所多玛王比拉、蛾摩拉王比沙、押玛王示纳、洗扁王善以别、及比拉即琐珥王战、</p>
<p>3五王咸会于西订谷、即今之盐海、</p>
<p>4此五王事基大老玛、历十有二年、至十三年而叛、</p>
<p>5十四年、基大老玛与同盟诸王来、击利乏音族于亚特律加甯、苏西族于哈麦、以米族于沙微基列亭、</p>
<p>6又击何利族于西珥山、至邻于旷野之伊勒巴兰、</p>
<p>7四王归至安密巴、即加低斯、击亚玛力之全境、及居哈洗逊他玛之亚摩利族、</p>
<p>8所多玛王、蛾摩拉王、押玛王、洗扁王、比拉即琐珥王、皆出、陈于西订谷、</p>
<p>9以敌以拦王基大老玛、戈印王提达、示拿王暗拉非、以拉撒王亚略、四王与五王战、</p>
<p>10西订谷多石漆坑、所多玛王与蛾摩拉王奔而陷其中、余遁于山、</p>
<p>11四王夺所多玛蛾摩拉之辎重粮食而去、</p>
<p>12亚伯兰侄罗得居所多玛、人与物皆被虏、○</p>
<p>13有逃遁者、以告希伯来人亚伯兰、时、亚伯兰居近亚摩利人幔利之橡、幔利乃以实各亚乃之兄弟、此三人曾与亚伯兰结盟、</p>
<p>14亚伯兰闻侄被虏、遂率习练之丁壮、素育于家者、三百一十八人、追敌至但、</p>
<p>15乘夜分队进攻、追至大马色北之何把、</p>
<p>16夺回所虏之物、暨侄罗得、与其所有、爰及人民妇女、○</p>
<p>17亚伯兰既戮基大老玛与同盟诸王而归、所多玛王出、至沙微谷、即今之王谷以迎之、</p>
<p>18撒冷王麦基洗德、为至高上帝之祭司、携饼与酒而出、</p>
<p>19祝之曰、愿天地之主宰、至高之上帝、锡嘏于亚伯兰、</p>
<p>20至高上帝、以敌付于尔手、宜颂美焉、亚伯兰以其所获者、什一奉之、</p>
<p>21所多玛王谓亚伯兰曰、以人归我、物任尔取、</p>
<p>22亚伯兰曰、我已举手、指至高之上帝、天地之主宰耶和华而誓、</p>
<p>23凡属尔者、一丝缕、一履带、吾弗取焉、免尔云、我使亚伯兰致富、</p>
<p>24惟少者所食、暨同行之亚乃、以实各、幔利、所应得者、可任其取之、</p>

</div>
