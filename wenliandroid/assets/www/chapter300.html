
<div>
<h3>第五章</h3>
<p>1是日底波拉与亚比挪庵子巴拉歌曰、</p>
<p>2以色列之军长率其军旅、民亦乐从、当颂美耶和华、</p>
<p>3列王欤、尔其俯闻、诸伯欤、尔其倾听、我必歌颂耶和华、赞扬以色列之上帝耶和华、</p>
<p>4耶和华欤、尔出自西珥境、行由以东田、斯时也、地震天漏、云密雨零、</p>
<p>5于耶和华前、山岳震撼、于以色列之上帝耶和华前、西乃动摇、</p>
<p>6当亚拿子珊迦之时、雅亿在世之日、通衢寂寞、行人曲径是由、</p>
<p>7以色列中乡里无人、迨我底波拉起、而为以色列母、</p>
<p>8民简新神、战及邑门、以色列族四万人中、干戈无存、</p>
<p>9以色列之渠魁、在民中乐意出战者、我心爱之、尔其颂美耶和华、</p>
<p>10凡尔乘白驴、坐缋罽、及游行通衢者、咸宜宣扬、</p>
<p>11在汲水之所、远射者之嚣、人必称述耶和华之义事、即治以色列之义事、其时耶和华民复至邑门、</p>
<p>12寤哉寤哉、底波拉欤、寤哉寤哉、尔其讴歌、巴拉欤、尔其兴起、亚比挪庵之子欤、引去所虏之人、</p>
<p>13维时、所遗贵胄庶民、下攻强敌、耶和华莅临、为我下击勇士、</p>
<p>14自以法莲来者、其原在亚玛力、相随便雅悯、杂于尔民中、渠魁由玛吉而至、执元戎之杖者、由西布伦而来、</p>
<p>15以萨迦之牧伯、与底波拉相偕、以萨迦族与巴拉同意、随之疾趋入谷、维彼流便、在其溪滨、大定厥志、</p>
<p>16尔何坐于牢中、听牧者之笛乎、流便在其溪滨、深自揣度、</p>
<p>17基列安居约但东、但何待于舟、亚设坐于海滨、仍处其澳、</p>
<p>18西布伦冒死不顾、拿弗他利在田野之高处亦然、</p>
<p>19列王来战、迦南诸王战于他纳、在米吉多水滨、未获金币、</p>
<p>20列宿自天而战、由其道而攻西西拉、</p>
<p>21基顺古河、漂流敌众、我之灵欤、奋然前往、</p>
<p>22健马腾踔、蹄蹴于途、</p>
<p>23耶和华之使者曰、尔其诅米罗斯、严诅其居民、以其不来助耶和华、不助耶和华攻勇士、</p>
<p>24基尼人希百妻雅亿、较众妇尤为有福、较居幕之妇尤为有福、</p>
<p>25其人求水、给之以乳、奉之以酥、盛于贵盂、</p>
<p>26手执幕钉、右手取匠人之椎、击西西拉、贯厥头颅、穿其鬓际、</p>
<p>27彼乃卷曲于其足前、颠仆偃卧、卷曲颠仆于其足前、在彼卷曲之处、偃卧而死、</p>
<p>28西西拉之母、自窗而望、由棂而呼、曰、其车何久不至、其轮何行之迟、</p>
<p>29其贵妇之慧者应之、彼自言曰、</p>
<p>30岂非获财、共分所虏、各得一二女子、西西拉得文彩之衣、锦绣之服、表里文绣、以饰所虏者之项、</p>
<p>31耶和华欤、愿尔诸敌如是灭亡、愿爱尔者、如日皎然而出、○其地绥安、历四十年、</p>

</div>
