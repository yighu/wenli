
<div>
<h3>第十七章</h3>
<p>1犹大之罪、录以铁笔、其锋乃金钢石、铭于心版、及厥坛角、</p>
<p>2彼之子女、竟记忆其坛与木偶、在于高冈之上、绿树之下、</p>
<p>3我田间之山欤、因罪之故、我必使尔四境之货财宝物、以及崇邱、悉被劫掠、</p>
<p>4尔必失我所锡之业、乃尔自致、我必使尔在所未识之地、服事尔敌、缘尔使我怒炽、炎炎不灭、○</p>
<p>5耶和华曰、凡赖世人、恃血肉之臂、而心离耶和华者、其人见诅、</p>
<p>6盖彼必如沙漠之杜松、不沾膏泽、居于旷野干燥之地、斥卤之区、无人之处、</p>
<p>7倚赖耶和华、惟耶和华是恃者、其人有福、</p>
<p>8必犹林木、植于水滨、盘根河畔、不畏炎热、其叶青葱、旱岁无虞、结实不息、</p>
<p>9人心诡诈、逾于万物、其疾甚重、谁能洞识、</p>
<p>10我耶和华鉴察人之心意、试验人之衷怀、按其所行之途、所结之实、而加报施、</p>
<p>11人得非义之财、如鹧鸪伏非己之卵、中年失之、终显为愚、○</p>
<p>12我侪之圣所、自始崇高、乃尊荣之位也、</p>
<p>13耶和华以色列之望欤、凡弃尔者、悉蒙羞耻、耶和华为活水之源、凡弃之者、其名录于土壤、</p>
<p>14耶和华欤、尚其医我、我则获痊、尚其拯我、我则得救、盖尔为我所颂美者、</p>
<p>15人谓我曰、耶和华所言者安在、任其临至、</p>
<p>16若我、民牧之职、我未速弃、而不从尔、灾祸之至、非我所欲、尔所知也、我口所言、俱在尔前、</p>
<p>17勿使我惊骇、患难之日、尔为我之避所、</p>
<p>18窘逼我者、愿使之惭愧、勿使我惭愧、愿使之惊惶、勿使我惊惶、使患难之日临之、毁之维倍、○</p>
<p>19耶和华谕我曰、宜往立于庶民之门、即犹大列王出入之门、又立于耶路撒冷诸门、</p>
<p>20告之曰、尔犹大王、及犹大众、与耶路撒冷居民、凡由是门而入者、其听耶和华言、</p>
<p>21耶和华曰、尔其慎旃、于安息日、毋荷担以入耶路撒冷门、</p>
<p>22安息日、毋荷担而出尔室、亦勿操作、宜以安息日为圣、如我命尔列祖者、</p>
<p>23惟彼不从、不侧耳以听、乃强厥项、不听命、不受教、</p>
<p>24耶和华曰、如尔谛听我言、安息日、不荷担入邑门、以安息日为圣、亦不操作、</p>
<p>25则必有君王坐大卫之位、乘车服马、与其牧伯、及犹大人、耶路撒冷居民、皆由此门入邑、邑亦永存、</p>
<p>26必有人来自犹大诸邑、与耶路撒冷四周、及便雅悯地、洼地、山地、南土、携燔祭与他祭、素祭乳香、暨酬恩祭、诣耶和华室、</p>
<p>27如尔不我听、不以安息日为圣、于安息日、荷担而入耶路撒冷门、我必燃火于其门、尽焚耶路撒冷之宫室、不得扑灭、</p>

</div>
