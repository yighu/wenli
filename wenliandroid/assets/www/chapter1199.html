
<div>
<h3>第八章</h3>
<p>1夫今之所言、其首要者、即我侪有如是之大祭司、坐于皇皇在天者之右、</p>
<p>2为圣所及真幕之执事、设此幕者、主也、非人也、</p>
<p>3凡大祭司、皆为献礼与祭而立、故此大祭司亦必有所献、</p>
<p>4若其在世、则不为祭司、盖有依律献礼者在焉、</p>
<p>5彼所奉事、乃在天者之像与影耳、如摩西将造幕时、奉谕云、宜谨依在山所示尔之式而造诸物、</p>
<p>6今耶稣得更美之执事、以其为中保于愈善之约、此约乃于愈善之许而立者、</p>
<p>7倘前约无缺、则无庸立后约矣、</p>
<p>8惟视其有缺、则曰、主云、时日将至我与以色列家、及犹大家、必立新约、</p>
<p>9非依我与其先祖所立之约、即在援其手、导之出埃及时者、主云、彼不恒守我约、故我弗眷顾之、</p>
<p>10又云、斯日以后、我与以色列家所立之约、乃以我律置其衷、铭其心、我于彼为上帝、彼于我为民、</p>
<p>11勿须各训其邻里及其兄弟云、宜识主、盖自卑至尊、皆必识我、</p>
<p>12以我将宽恕其不义、不复忆其罪愆、</p>
<p>13约既曰新、则以前者为旧、夫旧而渐衰者、殆近于消灭矣、</p>

</div>
