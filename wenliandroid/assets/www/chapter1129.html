
<div>
<h3>第十章</h3>
<p>1兄弟乎、我欲尔知、昔我列祖皆在云下、径行海中、</p>
<p>2皆受洗于云海、以归摩西、</p>
<p>3皆食一灵食、</p>
<p>4皆饮一灵饮、盖所饮者、出自相随之灵磐、夫磐即基督也、</p>
<p>5然其人多为上帝所不悦、故倾覆于野、</p>
<p>6此为我鉴、使勿嗜恶如彼焉、</p>
<p>7勿拜像、如彼有拜之者、如经云、民坐而饮食、起而嬉戏、</p>
<p>8勿行淫、如彼有行之者、一日殒二万三千人、</p>
<p>9勿试主、如彼有试之者、而亡于蛇、</p>
<p>10勿怨尤、如彼有怨尤者、而为灭者所灭、</p>
<p>11夫彼所遇者、可为鉴戒、载之于经、以警我侪末世之人、</p>
<p>12故自以为立者、慎勿倾也、</p>
<p>13尔所遇之试、无非人之可忍者、上帝诚信、不容尔遇试过尔所能、必于其中辟途、使能胜之、○</p>
<p>14我所爱者乎、宜避拜像、</p>
<p>15我似与达者言、尔当审之、</p>
<p>16我所祝之杯、非与基督之血乎、我所擘之饼、非与基督之身乎、</p>
<p>17盖我众乃一饼一体、因皆共此一饼也、</p>
<p>18试观依形躯之以色列人、食祭物者、非与于祭坛乎、</p>
<p>19然则我何谓耶、言祭像之物为足称乎、抑像为足称乎、</p>
<p>20乃谓异邦所祭者、祭鬼耳、非祭上帝也、我不欲尔与于鬼也、</p>
<p>21尔不能饮主杯、兼饮鬼杯、不能与主席、兼与鬼席、</p>
<p>22我侪可犯主忌乎、抑力胜于主乎、○</p>
<p>23物皆相宜、然不尽有益、物皆相宜、然不尽建立、</p>
<p>24勿求益己、惟求益人、</p>
<p>25凡售于市者食之、毋为良心而询也、</p>
<p>26盖地与其所有、无不属主、</p>
<p>27有不信者宴尔、而尔欲往、凡所陈者食之、毋为良心而询也、</p>
<p>28设有人语尔曰、此乃祭物、则勿食之、为语尔者、且为良心也、</p>
<p>29所谓良心、非尔心、乃彼心也、盖我之自由、胡为被他人之良心拟议乎、</p>
<p>30若我蒙恩而共食、胡为因我所感谢者受谤乎、</p>
<p>31如是、尔或食或饮、凡所为者、皆以荣上帝而为之、</p>
<p>32勿使人窒碍、或犹太人、或希利尼人、或上帝会、</p>
<p>33如我凡事悦众、不求益己、乃求益众、使之得救也、</p>

</div>
