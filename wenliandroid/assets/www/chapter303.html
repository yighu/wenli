
<div>
<h3>第八章</h3>
<p>1以法莲人谓基甸曰、尔与米甸人战、而不招我、何待我如是、遂切责之、</p>
<p>2基甸曰、我之所为、岂能比尔之所为、以法莲所采之遗果、讵不胜于亚比以谢所敛之葡萄乎、</p>
<p>3上帝以米甸二伯俄立西伊伯、付于尔手、尔之所为、我焉能及、基甸言此、以法莲人之怒遂息、</p>
<p>4基甸与从者三百人、至约但济河、虽困惫、而仍追敌、</p>
<p>5基甸谓疏割人曰、我追米甸二王西巴撒慕拿、从者困惫、请给以饼、</p>
<p>6疏割牧伯曰、西巴撒慕拿之手、岂在尔手、而使我以饼给尔军乎、</p>
<p>7基甸曰、迨耶和华以西巴撒慕拿、付于我手、我必以旷野之荆棘、扑尔之体、</p>
<p>8由此而上、至毗努伊勒、亦如是以请、其人所答、如疏割人、</p>
<p>9基甸谓之曰、我平安而归时、必毁此台、○</p>
<p>10当时东方执刃之军旅、陨者十有二万、所遗一万五千、从西巴撒慕拿在加各、</p>
<p>11敌营方宴然、基甸由挪巴约比哈东、从居幕者之道、往而击之、</p>
<p>12米甸二王西巴撒慕拿遁、基甸追而擒之、溃其全军、</p>
<p>13约阿施子基甸、自希列斯阪战场而返、</p>
<p>14擒疏割一少者讯之、遂书疏割牧伯长老之名、凡七十七人、</p>
<p>15至疏割、语其人曰、昔尔讥我云、西巴撒慕拿之手、岂在尔手、而使我以饼给尔之惫卒乎、试观其人在此、</p>
<p>16遂执邑中长老、以旷野之荆棘惩疏割人、</p>
<p>17毁毗努伊勒之台、杀其邑人、</p>
<p>18问西巴撒慕拿曰、尔在他泊、所杀之人若何、曰、似尔、俱有王子之状、</p>
<p>19曰、是我同母兄弟也、我指耶和华之生而誓、尔若存其命、我亦不杀尔、</p>
<p>20遂谕长子益帖曰、尔起杀之、惟孺子不拔剑、以尚幼而惧故也、</p>
<p>21西巴撒慕拿曰、尔起杀我、盖人若何、其力亦如之、基甸遂起杀之、取其驼项之新月环、○</p>
<p>22以色列人谓基甸曰、尔既救我脱于米甸人手、尔及子孙当治我侪、</p>
<p>23基甸曰、我不治尔、我子亦不治尔、治尔者乃耶和华也、</p>
<p>24又曰、我有所求、各以所获耳环予我、盖敌乃以实玛利人、有金耳环、</p>
<p>25众曰、我乐与之、遂铺其衣、各以所获耳环、掷于其中、</p>
<p>26基甸所索之金耳环、重一千七百舍客勒、此外又得米甸王所佩之月环垂环、所衣之绛衣、及其驼项之索、</p>
<p>27基甸用之作圣衣、置于己邑俄弗拉、以色列人徇欲拜之、成为基甸与其家之机槛、</p>
<p>28米甸人服于以色列人、不复昂首、基甸在日、其地绥安、历四十年、○</p>
<p>29约阿施子耶路巴力归居己第、</p>
<p>30基甸妻室众多、生子七十、</p>
<p>31其妾在示剑、亦生一子、基甸命名亚比米勒、</p>
<p>32约阿施子基甸寿高而卒、葬于父约阿施之墓、在亚比以谢族之俄弗拉、○</p>
<p>33基甸既没、以色列人转而徇欲从诸巴力、立巴力比利土为其神、</p>
<p>34不忆其上帝耶和华、救之脱于四周敌人手者、</p>
<p>35亦不依耶路巴力即基甸、所施于彼之恩、而厚遇其家、</p>

</div>
