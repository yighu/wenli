
<div>
<h3>第三十五章</h3>
<p>1旷野旱地、必将欢乐、沙漠欣喜、若玫瑰之舒蕊、</p>
<p>2其花茂盛、喜乐讴歌、必得利巴嫩之荣、迦密沙仑之美、将见耶和华之荣耀、我上帝之高美、○</p>
<p>3宜坚痿弱之手、固颤动之膝、</p>
<p>4告心怯者曰、强乃志、勿畏葸、尔之上帝、将以复仇而临、行上帝之复仇、彼必至而救尔、</p>
<p>5维时、瞽者目启、聋者耳通、</p>
<p>6跛者如鹿踊跃、喑者鼓舌讴歌、有水涌于旷野、有河流于沙漠、</p>
<p>7炎热之沙碛、变为池沼、旱干之土宇、遍有源泉、野犬栖止之所、必有草莱芦苇、</p>
<p>8将有大道、称为圣路、不洁之辈、弗克经行、惟为主民所备、行是路者、虽愚不迷、</p>
<p>9在彼无狮、猛兽不登其上、人弗之遇、惟蒙赎者履之、</p>
<p>10耶和华所救者必归、讴歌而至锡安、其首永戴喜乐、咸得愉悦欢忭、忧戚欷歔、悉归乌有、</p>
<p></p>
<p></p>
<p></p>

</div>
