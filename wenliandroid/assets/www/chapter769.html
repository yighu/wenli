
<div>
<h3>第十六章</h3>
<p>1尔其以羔羊纳于斯地之主、自西拉达旷野、至于锡安女之山、</p>
<p>2摩押诸女、在亚嫩之津、将若乱飞之鸟、离巢之雏、</p>
<p>3尔其设谋行义、亭午施荫若夜、见逐者当藏匿之、逃遁者勿发觉之、</p>
<p>4摩押被逐之人、容与尔居、尔于残贼者前、为其庇所、盖攘夺之人亡、毁灭之事息、蹂躏者灭于斯土、</p>
<p>5将有一位、以仁慈而坚立、在大卫幕以忠信坐之者、施行讯鞫、求乎公、急于义、○</p>
<p>6摩押骄矜太甚、我尝闻之矣、亦闻其狂妄、骄矜忿怒、彼之夸诩、乃虚伪也、</p>
<p>7故摩押为摩押而号啕、必皆号啕、为吉珥哈列设之葡萄饼而哭泣、忧伤不胜、</p>
<p>8盖希实本之田亩疲弊、西比玛之葡萄萎落、昔其嘉枝、延及雅谢、蔓于旷野、越乎盐海、今为列国之主所毁、</p>
<p>9故我将体雅谢之哭泣、而哀西比玛之葡萄、希实本与以利亚利乎、我将以泪濡尔、盖尔夏获秋收之际、鼓噪之声猝至、</p>
<p>10欢欣喜乐息于沃壤、讴歌欢呼绝于葡萄园、酒醡无人践之、收果之讙、我已止之、</p>
<p>11是以我肠为摩押而鸣、我衷为基珥哈列设而响、有如琴瑟、</p>
<p>12摩押觐见、困惫于崇邱、诣其圣所祈祷、亦不蒙允、○</p>
<p>13昔耶和华有论摩押之言、</p>
<p>14今则曰、三年之内、若佣人之年、摩押之荣、及其众庶、必见凌辱、所遗无几、不足算也、</p>

</div>
