
<div>
<h3>第二十一章</h3>
<p>1居南方之迦南人亚拉得王、闻以色列族由亚他林道而进、则与之战、虏其数人、</p>
<p>2以色列族指耶和华许愿曰、若以此民付于我手、我必尽灭其邑、</p>
<p>3耶和华应以色列族所求、以迦南人付之、遂尽灭厥众、及其邑、故其地称曰何珥玛、○</p>
<p>4以色列族自何珥山启行、由红海道、绕以东地、因路艰难、民心恇怯、</p>
<p>5怨上帝及摩西曰、奚导我出埃及、使死于野、无粮无水、所食淡薄、我心厌之、</p>
<p>6耶和华遣火蛇、入民中啮之、以色列族多死亡者、</p>
<p>7民就摩西曰、我怨耶和华及尔、干厥罪戾、请祈耶和华、为我驱蛇、摩西为之祈、</p>
<p>8耶和华谕摩西曰、尔造火蛇之象、悬之于竿、被啮者望之而得生、</p>
<p>9摩西遂造铜蛇、悬之于竿、为蛇所啮者、观之而得生、○</p>
<p>10以色列族启行、建营于阿伯、</p>
<p>11自阿伯启行、建营于以耶亚巴琳、在摩押野之东、</p>
<p>12由此而往、建营于撒烈谷、</p>
<p>13再往、建营于亚嫩溪东、其溪在野、源出亚摩利境、原为摩押及亚摩利之界、</p>
<p>14耶和华战纪曰、苏法之哇哈伯及亚嫩谷、</p>
<p>15诸谷之地势、斜趋亚珥乡、附近摩押界、</p>
<p>16由此而往、至于比珥、在彼有井、昔耶和华谕摩西曰、汝集人民、我饮以水、</p>
<p>17时、以色列族讴歌曰、井泉涌兮、尔曹咏之、</p>
<p>18惟此井兮、牧伯凿之、民之长者、以梃以杖掘之、</p>
<p>19厥后离野、往玛他拿、自玛他拿往拿哈列、自拿哈列往巴末、</p>
<p>20自巴末往摩押郊之谷、至毗斯迦山巅、与野相望之处、○</p>
<p>21以色列族遣使诣亚摩利王西宏曰、</p>
<p>22请容我过尔地、我不偏入田亩、及葡萄园、不饮井水、行由大道、以过尔境、</p>
<p>23西宏不许、乃集厥民、往于旷野、至雅杂、与以色列族战、</p>
<p>24以色列族以刃击之、据有其地、自亚嫩迄于雅博溪、至亚扪而止、盖亚扪族之边境险固、</p>
<p>25亚摩利人之邑希实本、及其乡里、以色列族悉取之、居处其中、</p>
<p>26昔亚摩利王西宏、与摩押先王战、遍取斯地、至亚嫩溪、希实本乃其都也、</p>
<p>27诗人咏之曰、希实本、尔其诣之、西宏邑、愿建筑之、</p>
<p>28火自希实本而出、焰自西宏邑而发、毁摩押之亚珥、及亚嫩崇邱之牧伯、</p>
<p>29摩押其有祸兮、基抹之民其将亡兮、厥子遁逃、厥女见攘、为亚摩利王西宏所获、</p>
<p>30我已射之、希实本危亡、爰及底本、我已灭之、至于挪法、迄米底巴、○</p>
<p>31于是以色列族、居亚摩利人之地、</p>
<p>32摩西遣人窥察雅谢、遂取其乡里、驱遂亚摩利人、</p>
<p>33以色列族旋返、往巴珊道、巴珊王噩率众出而攻之、在以得来与之战、</p>
<p>34耶和华谕摩西曰、毋畏之、我以斯王、及其人民土地、咸付尔手、汝待遇之、如都希实本之亚摩利王西宏然、</p>
<p>35遂击王、及其子其民、靡有孑遗、据有其地、</p>
<p>↑返回页首</p>

</div>
