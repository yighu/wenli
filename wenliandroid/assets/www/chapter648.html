
<div>
<h3>第八十六篇</h3>
<p>大卫之祷词○</p>
<p>1耶和华欤、我乃贫乏、尚其倾听俞允我兮、</p>
<p>2我乃敬虔、尚其保存我命、我上帝欤、拯救恃尔之仆兮、</p>
<p>3主欤、我终日呼吁尔、其矜悯我兮、</p>
<p>4我仰望尔、其使尔仆之心欢悦兮、</p>
<p>5盖主乃善、乐行赦宥、呼吁尔者、盛施以慈惠兮、</p>
<p>6耶和华欤、倾听我祈祷、垂听我恳求之声兮、</p>
<p>7我遭难之日呼吁尔、尔必俞允我兮、</p>
<p>8主欤、诸神之中、无似尔者、尔之作为、无可比拟兮、</p>
<p>9主欤、尔所造之万邦、必来拜于尔前、尊荣尔名兮、</p>
<p>10盖尔为大、且行奇事、惟尔为上帝兮、</p>
<p>11耶和华欤、示我以尔道、我必遵行尔真理、俾我一心、敬畏尔名兮、</p>
<p>12主我之上帝欤、我必一心赞尔、永尊尔名兮、</p>
<p>13尔施鸿慈于我、拯救我魂、免入最深之阴府兮、</p>
<p>14上帝欤、骄傲之辈、起而攻我、强暴之党、索我之命、目中无尔兮、</p>
<p>15主欤、尔为慈仁之上帝、迟于发怒、广有慈惠诚实兮、</p>
<p>16尚其顾而悯我、赐仆以力、救援尔婢之子兮、</p>
<p>17示我休征、俾憾我者视之而愧、以尔耶和华助我慰我兮、</p>

</div>
