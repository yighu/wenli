
<div>
<h3>第三十二章</h3>
<p>1犹大王西底家十年、即尼布甲尼撒十八年、耶和华谕耶利米之言、</p>
<p>2维时、巴比伦王军旅围耶路撒冷、先知耶利米幽于护军之院、在犹大王宫中、</p>
<p>3盖犹大王西底家囚之、曰、尔奚预言曰、耶和华云、我必付此邑于巴比伦王手、彼必取之、</p>
<p>4且犹大王西底家、不得脱迦勒底人手、必付于巴比伦王、而与之言、口相对、目相视、</p>
<p>5必携西底家至巴比伦、居彼、迨我眷顾之之时、尔曹虽与迦勒底人战、必不利达、耶和华言之矣、○</p>
<p>6耶利米曰、耶和华谕我云、</p>
<p>7尔叔沙龙子哈拿篾、将诣尔曰、我在亚拿突之田、请尔购之、盖赎此田、乃尔所宜、尔可购之、</p>
<p>8我叔之子哈拿篾、循耶和华言、诣护军之院、谓我曰、我在便雅悯地亚拿突之田、请尔购之、盖赎此田、承此业、皆尔所宜、请尔购为己有、我乃知此为耶和华之言、</p>
<p>9遂购我叔子哈拿篾在亚拿突之田、为权其银、十七舍客勒、</p>
<p>10签名缄封、延证者、权银以与之、</p>
<p>11我以二契、即循例而缄者、及未缄者、</p>
<p>12付于玛西雅孙、尼利亚子巴录手、在我叔子哈拿篾、及署名于契之证人前、坐于护军院之犹大人、咸目睹之、</p>
<p>13我于众前嘱巴录曰、</p>
<p>14万军之耶和华、以色列之上帝云、取此购田之契、缄者与未缄者、藏诸瓦器、存至日久、</p>
<p>15盖万军之耶和华、以色列之上帝曰、在于斯土、人必复购第宅田畴、及葡萄园焉、○</p>
<p>16我既付契于尼利亚子巴录、乃祷耶和华曰、</p>
<p>17主耶和华欤、尔以巨能奋臂、肇造天地、无一不能为之事、</p>
<p>18尔施慈惠于亿兆、以父之罪、报及其子之身、惟皇全能之上帝、厥名万军之耶和华、</p>
<p>19经纶维大、作为有能、尔目洞察世人之道、按其所由之途、所结之果、而加报施、</p>
<p>20在埃及地、于以色列人及异族中、自昔迄今、屡行异迹奇事、致显己名、有如今日、</p>
<p>21以异迹奇事、能手奋臂、及大而可畏之事、导尔民以色列出埃及地、</p>
<p>22锡以斯土、即誓锡厥祖流乳与蜜之地、</p>
<p>23彼入而据之、乃不从尔言、不循尔律、凡尔所命、无一遵行、故尔降以是灾、</p>
<p>24今敌迫城筑垒、欲攻取之、因锋刃饥馑疫疠、此邑付于迦勒底人手、尔言已验、尔目睹之矣、</p>
<p>25主耶和华欤、尔谕我曰、以金购田、亦延证者、而此邑乃付于迦勒底人手、○</p>
<p>26耶和华谕耶利米曰、</p>
<p>27我乃耶和华、凡有血气者之上帝、岂有不能为之事哉、</p>
<p>28耶和华曰、我必付是邑于迦勒底人、及巴比伦王尼布甲尼撒之手、彼必至而取之、</p>
<p>29攻斯邑之迦勒底人、必纵火焚之、爰及屋宇、民在其巅、焚香于巴力、灌奠于他神、激我震怒之所、</p>
<p>30耶和华曰、以色列人与犹大人、自少行我所恶、以色列人专以其手所为、激我震怒、</p>
<p>31此邑自始建、迄于今日、干我怒、激我忿、致屏之于我前、</p>
<p>32盖以色列人与犹大人、及其君王牧伯、祭司先知、暨犹大众、耶路撒冷居民、惟恶是作、以激我怒、</p>
<p>33彼背我、而不面我、我虽夙兴而诲之、彼犹不听从、不受教、</p>
<p>34以其可憎之物、置于我寄名之室、以污蔑之、</p>
<p>35且在欣嫩子谷、为巴力建崇邱、使其子女经火、以奉摩洛、行此可憎之事、陷犹大于罪、非我所命、非我所思、○</p>
<p>36论及是邑、尔言因锋刃饥馑疫疠、付于巴比伦王手、以色列之上帝耶和华曰、</p>
<p>37昔我发忿震怒盛气、驱斯民于列邦、我必自彼导之复归斯土、使之安居、</p>
<p>38彼必为我民、我为其上帝、</p>
<p>39我必赋以一心一道、致恒寅畏我、俾彼及厥裔、得获福祉、</p>
<p>40我与之立永约、锡以福祉、不转离之、使其存心寅畏我、而不我离、</p>
<p>41我必为之欣乐、锡以福祉、亦必专心致志、植之于斯土、</p>
<p>42耶和华曰、我于斯民、既加以巨灾、亦必降以所许之福、</p>
<p>43尔言斯土荒芜、人畜俱泯、付于迦勒底人手、厥后人必复购田畴于斯土、</p>
<p>44在便雅悯地、耶路撒冷四周、犹大诸邑、及山地洼地、南土之诸邑、人必以金购田、签名缄封延证、因我必返其俘囚、耶和华言之矣、</p>

</div>
