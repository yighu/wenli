
<div>
<h3>第十九章</h3>
<p>1耶和华谕摩西亚伦曰、</p>
<p>2耶和华所命之法典、今示于尔、宜令以色列族、牵牝犊一、其色维骍、纯全无疵、未尝负轭者诣尔、</p>
<p>3付于祭司以利亚撒、牵出营外、宰于其前、</p>
<p>4祭司以利亚撒以指取血、洒于会幕前凡七、</p>
<p>5焚犊于祭司前、皮肉血矢、悉焚之、</p>
<p>6祭司取香柏、牛膝草、绛色线、投诸焚犊之火、</p>
<p>7祭司当浣衣濯身、而后入营、其蒙不洁、迨夕乃免、</p>
<p>8焚犊者当浣衣濯身、其蒙不洁、迨夕乃免、</p>
<p>9洁者必取犊灰、置于营外洁地、和为去污之水、为以色列族存之、此亦赎罪之祭也、</p>
<p>10取犊灰者、当浣厥衣、其蒙不洁、迨夕乃免、此乃以色列族、及旅于其中者之永例也、</p>
<p>11凡扪人尸、必蒙不洁、历至七日、</p>
<p>12迨及三日、必以斯水自涤、历至七日则洁、若三日不自涤、则七日不为洁、</p>
<p>13凡扪死者之尸、而不自涤、玷耶和华之幕、必绝于以色列中、去污之水未洒其身、必为不洁、其污仍存、</p>
<p>14人死于幕、有定例焉、凡入此幕、或在幕中者、必蒙不洁、历至七日、</p>
<p>15凡开启之器、未覆以盖者、亦蒙不洁、</p>
<p>16在野见杀于刃者、或自毙之尸、或人骨、或荒冢、扪之者必蒙不洁、历至七日、</p>
<p>17当为不洁者、取所焚赎罪祭之灰、置于器中、加以活水、</p>
<p>18必洁者一人、浸牛膝草于水中、洒幕与其诸器、及在幕中之众、与扪见杀者自毙者之尸、扪骨扪冢者、</p>
<p>19三日及七日、洁者必洒不洁者、至七日、使之成洁、其人浣衣濯身、迨夕乃洁、</p>
<p>20人蒙不洁、而不自涤、玷耶和华圣所、必绝于民中、去污之水未洒其身、必为不洁、</p>
<p>21凡洒去污之水、当浣厥衣、凡扪去污之水、必蒙不洁、迨夕乃免、著为永例、</p>
<p>22蒙不洁者所扪之物、皆为不洁、扪其物者、亦蒙不洁、迨夕乃免、</p>
<p>↑返回页首</p>

</div>
