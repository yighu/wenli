
<div>
<h3>第二章</h3>
<p>1人奉素祭于耶和华、必献细面、倾油其上、加以乳香、</p>
<p>2携至亚伦子孙为祭司者、取其油面一撮、及所有之乳香、焚之于坛、以为记志、是为馨香之火祭、奉于耶和华、</p>
<p>3素祭之余、当归亚伦、及其子孙、献耶和华之火祭中、此为至圣之品、○</p>
<p>4如奉炉烤之素祭、必取和油之细面饼、或抹油之薄饼、俱无酵、</p>
<p>5如奉釜烤之素祭、必取和油无酵之细面、</p>
<p>6分之为块、倾油其上、是为素祭、</p>
<p>7如奉釜煎之素祭、必以细面与油制之、</p>
<p>8当以所制之素祭、携至耶和华所、奉诸祭司、祭司携至坛前、</p>
<p>9于素祭中、祭司当有所取、以为记志、焚之于坛、是为馨香之火祭、奉于耶和华、</p>
<p>10素祭之余、当归亚伦、及其子孙、献耶和华之火祭中、此为至圣之品、</p>
<p>11凡献耶和华之素祭、皆弗置酵、凡酵与蜜、毋焚为火祭、以奉耶和华、</p>
<p>12献于耶和华为初熟之品则可、惟焚于坛为馨香、则不可、</p>
<p>13凡所献之素祭、必盐以盐、上帝与尔立约之盐、于尔素祭中、不可缺之、尔之诸祭、必以盐献、</p>
<p>14如献初熟之品于耶和华、以为素祭、必奉火烘之麦穗、既捣之新谷、</p>
<p>15倾油其上、加以乳香、是为素祭、</p>
<p>16祭司当由所捣之谷、与油、取其少许、及所有之乳香、焚之以为记志、是为火祭、奉于耶和华、</p>

</div>
