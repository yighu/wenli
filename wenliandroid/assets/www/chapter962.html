
<div>
<h3>第九章</h3>
<p>1我见主立于坛侧曰、击柱顶以震门阈、俾其折碎、堕于众首、我必以刃戮其遗民、无一能逃、无一得避、</p>
<p>2彼虽穿穴入于阴府、我手必取之、虽攀至高天、我必降之、</p>
<p>3虽匿于迦密之巅、我必搜而出之、虽避我目、藏于海底、我必命蛇啮之、</p>
<p>4虽被虏于敌前、我必命刃杀之、我注目视之、乃为殃、非为祥也、</p>
<p>5盖主万军之耶和华扪斯地、地即消融、凡居其中者必悲哀、地将坟起、如大河之涨、而复下陷、如埃及之河焉、</p>
<p>6彼乃建其宫室于天、奠其穹苍于地、召海水而倾之于地面、耶和华其名也、</p>
<p>7耶和华曰、以色列人欤、我非视尔如古实人乎、我非导以色列人出埃及地、非利士人出迦斐托、亚兰人出吉珥乎、</p>
<p>8维此干罪之国、主耶和华注目视之、将灭之于地、惟不尽灭雅各家、耶和华言之矣、</p>
<p>9我将出命、播散以色列家于列邦、若筛之以筛、惟一粒不陨于地、</p>
<p>10我民中之罪人、自谓祸不及我、不临于我、必死于刃、○</p>
<p>11是日也、我将起大卫倾覆之幕、而弥其隙、兴其荒墟、建之同于昔日、</p>
<p>12使彼得以东之遗民、及以我名而称之诸邦、行斯事之耶和华言之矣、</p>
<p>13耶和华曰、时日将至、耕者继获者、践葡萄者继播种者、山滴新酿、陵化甘酒、</p>
<p>14我将返我民以色列之俘囚、必建荒寂之邑而居之、栽葡萄园而饮其酒、治苑囿而食其果、</p>
<p>15我植我民于故土、不复见拔于我所锡之地、尔上帝耶和华言之矣、</p>

</div>
