
<div>
<h3>第一章</h3>
<p>1保罗为使徒、非本诸人、亦非由人、乃由耶稣基督、及自死而起之之父上帝也、</p>
<p>2与偕我之诸兄弟、书达加拉太诸会、</p>
<p>3愿恩惠平康、由父上帝、及我主耶稣基督归尔、</p>
<p>4耶稣为我罪捐己、拯我脱此恶世、乃依我父上帝旨也、</p>
<p>5愿荣归之、爰及世世、阿们、○</p>
<p>6上帝以基督恩召尔、我怪尔离之若此之速、而别从福音、</p>
<p>7此非福音也、乃扰尔者、欲纷更基督福音耳、</p>
<p>8或我侪、或天使、若宣福音于尔、异乎我所宣者、则宜见诅、</p>
<p>9我昔言之、今复言之、若有人宣福音于尔、异乎尔所受者、则宜见诅、</p>
<p>10今我欲取信于人乎、抑欲取信于上帝乎、或求悦于人乎、若仍悦人、则非基督仆矣、○</p>
<p>11我告兄弟、我所宣之福音、非徇人也、</p>
<p>12盖我非受之于人、亦未学之、乃由耶稣基督之启示、</p>
<p>13尔闻我昔在犹太教所行者、窘逐上帝会实甚、而残贼之、</p>
<p>14且于犹太教有所进益、超越同族之年相若者多人、于我列祖遗传、尤为热衷、</p>
<p>15然自母胎甄别我、以恩召我之上帝、</p>
<p>16乐以其子启示我衷、使宣之于异邦、我即不谋于有血气者、</p>
<p>17亦不上耶路撒冷、见先我为使徒者、乃往亚拉伯、后返大马色、○</p>
<p>18越三载、乃上耶路撒冷访矶法、与之同居旬有五日、</p>
<p>19其余使徒、除主之弟雅各、皆未之见、</p>
<p>20今书与尔者、于上帝前无诳也、</p>
<p>21厥后、我入叙利亚基利家境、</p>
<p>22在犹太属基督之诸会、尚未谋面、</p>
<p>23第闻素窘逐我侪者、今宣昔所残贼之道、遂因我而荣上帝焉、</p>

</div>
