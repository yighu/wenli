
<div>
<h3>第二十四章</h3>
<p>1扫罗追非利士人而归、或告曰、大卫在隐基底野、</p>
<p>2扫罗简以色列众三千人、往索大卫及其从者、于野羊磐石、</p>
<p>3至途间之羊牢、有穴在焉、扫罗入而遗矢、时、大卫与从者居穴深处、</p>
<p>4从者曰、昔耶和华谓尔曰、我将以敌付于尔手、任意待之、今日是矣、大卫遂起、窃断扫罗衣裾、</p>
<p>5既而中心自责、</p>
<p>6谓从者曰、我主乃耶和华之受膏者、愿耶和华禁我举手攻之、以其为耶和华所膏也、</p>
<p>7大卫言此、阻其从者、不许起攻扫罗、扫罗出穴而去、</p>
<p>8后大卫亦起出穴、呼扫罗曰、我主、我王、扫罗回顾、大卫伏地而拜、</p>
<p>9谓扫罗曰、有言大卫欲加害于尔、曷听之哉、</p>
<p>10今在穴中、耶和华付尔于我手、尔所目击、或劝我杀尔、惟我惜尔、自谓不可举手害我主、缘为耶和华所膏也、</p>
<p>11我父乎、请观尔裾在于我手、我既断之、而不杀尔、可知我手无恶无过、尔虽猎取我命、而我未尝获罪于尔、</p>
<p>12愿耶和华在尔我间判断、为我伸冤、惟我手不加诸尔、</p>
<p>13古谚有云、恶自恶人出、惟我手不加诸尔、</p>
<p>14以色列王出、所踪迹者谁、所追袭者谁、乃死犬跃蚤耳、</p>
<p>15愿耶和华在尔我间审鞫之、判断之、鉴察之、为我伸冤、援我于尔手、</p>
<p>16大卫言毕、扫罗曰、我子大卫、此尔声乎、遂大声而哭、</p>
<p>17谓大卫曰、尔待我以善、我待尔以恶、尔较义于我、</p>
<p>18今尔显明以善待我、盖耶和华付我于尔手、尔不杀我、</p>
<p>19人遇敌、岂任其安然去耶、愿耶和华因尔今日所行于我、而报以善、</p>
<p>20我知尔必为王、以色列国坚定于尔手、</p>
<p>21今当指耶和华而誓、不绝我嗣、不灭我名于我父家、</p>
<p>22大卫与扫罗誓、扫罗遂归、大卫及其从者往于寨、</p>

</div>
