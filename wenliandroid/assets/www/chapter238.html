
<div>
<h3>第一章</h3>
<p>1此乃摩西宣于以色列众之言、在约但东之旷野、疏弗相对之亚拉巴、巴兰陀弗拉班哈洗录底撒哈之间、</p>
<p>2自何烈启行、经西珥山、至加低斯巴尼亚、历程十有一日、</p>
<p>3四十年十一月朔、摩西遵耶和华命、悉谕以色列人、</p>
<p>4时、摩西已戮居希实本之亚摩利王西宏、并在以得来、戮居亚斯他录之巴珊王噩、</p>
<p>5在约但东摩押地、始宣此律、曰、</p>
<p>6昔在何烈、我上帝耶和华谕我侪云、尔居此山已久、</p>
<p>7当启行、改道至亚摩利山地、与附近之处、亚拉巴、山地、洼地、南土、沿海一带、迦南地、利巴嫩、抵伯拉大河、</p>
<p>8昔耶和华誓以斯土、锡尔祖亚伯拉罕以撒雅各、及其苗裔、今地具在尔前、可入而据之、○</p>
<p>9当时我告尔曰、我不能独负尔任、</p>
<p>10尔上帝耶和华使尔昌炽、今尔如天星之多、</p>
<p>11愿尔祖之上帝耶和华、更增尔数千倍、循其所许、锡嘏于尔、</p>
<p>12尔之繁剧、尔之重负、尔之争竞、我焉能独任、</p>
<p>13当循尔之支派、简众所识之明哲练达人、我立之为尔长、</p>
<p>14尔曹对曰、尔所言者、我侪行之、善也、</p>
<p>15我遂于尔支派为首者中、简众所识之明哲人、依尔支派、立之为长、即千夫长、百夫长、五十夫长、十夫长、及有司、</p>
<p>16当时我命尔士师曰、尔听讼、或人与宗族、或人与宾旅、当秉公以行鞫、</p>
<p>17鞫时、毋行偏视、无论贵贱、必听其词、不可畏人、盖鞫事属上帝也、事遇难断、则呈我听之、</p>
<p>18彼时我以尔所当行者、悉谕于尔、○</p>
<p>19厥后、我侪遵我上帝耶和华命、自何烈启行、经历旷野、大而可畏、尔所目睹、道由亚摩利山地、至加低斯巴尼亚、</p>
<p>20我告尔曰、尔已至亚摩利山地、即我上帝耶和华所赐我者、</p>
<p>21试观尔上帝耶和华备斯土于尔前、当循尔祖之上帝耶和华言、前往据之、毋惧毋怯、</p>
<p>22尔众诣我曰、不如先遣人为我窥其地、返而告我、当行何道、将至何邑、</p>
<p>23斯事我视为善、简人十二、支派各一、</p>
<p>24遂启行登山、至以实各谷探之、</p>
<p>25取其土产、携至我所、复我曰、我上帝耶和华所赐我者、肥美之地也、</p>
<p>26乃尔不愿前往、逆尔上帝耶和华之命、</p>
<p>27在幕中兴怨言曰、耶和华憾我、故导我出埃及、付于亚摩利人之手、以歼灭我、</p>
<p>28我将何往、我同侪使我丧胆、言斯土之民、较我修伟、城垣广大巩固、高可参天、且见亚衲族在彼、</p>
<p>29我告尔曰、毋惧、毋畏之、</p>
<p>30尔上帝耶和华为尔先导、必为尔战、如昔行于埃及、尔所目击者然、</p>
<p>31又在旷野、由尔所经之道、至于此地、尔上帝耶和华保抱尔、如人之保抱其子、为尔所见、</p>
<p>32然在此事、尔不信尔上帝耶和华、</p>
<p>33彼为尔先导、择张幕之所、夜以火、昼以云、示尔当行之道、</p>
<p>34耶和华闻尔言、怒而誓曰、</p>
<p>35昔我誓以沃壤赐尔祖、此恶世之人、必无一得见者、</p>
<p>36惟耶孚尼子迦勒专从耶和华、必得见之、其所履之地、我将赐之、及其子孙、</p>
<p>37耶和华缘尔故、亦怒我曰、尔亦不得入此地、</p>
<p>38惟侍尔者、嫩之子约书亚得入、当坚厥志、彼必使以色列人据有斯土、</p>
<p>39尔之幼稚、所言必被虏者、尔之子女、不能别善恶者、必得入之、我将赐彼、使之据有其地、</p>
<p>40惟尔当由红海之道、而入旷野、</p>
<p>41尔曹对曰、我获罪于耶和华、愿遵我上帝耶和华命、前往以战、于是各佩军器、急欲入山、</p>
<p>42耶和华命我告民曰、毋往、毋战、恐败于敌、盖我不在尔中、</p>
<p>43我以告尔、尔不听从、违耶和华命、擅自登山、</p>
<p>44居山之亚摩利人、出而攻尔、追尔、势若蜂拥、自西珥击尔、至何珥玛、</p>
<p>45尔曹乃返、哭于耶和华前、耶和华不为侧耳、不听尔声、</p>
<p>46于是尔居加低斯、积有多日、</p>

</div>
