
<div>
<h3>第百四十四篇</h3>
<p>大卫之词○</p>
<p>1耶和华我磐石、宜颂美之、彼训我手以战、教我指以鬬兮、</p>
<p>2为我慈惠、我保障、我高台、我救者、我干盾、我所托庇、使我民服于我兮、</p>
<p>3耶和华欤、世人为谁、尔乃念之、人子为谁、尔乃顾之、</p>
<p>4世人如气息、其日如影迅逝兮、</p>
<p>5耶和华欤、尔其垂诸天而临格、扪山岳而烟腾兮、</p>
<p>6闪电以溃敌、发矢以乱之兮、</p>
<p>7自上伸手以拯我、援我于巨浸、及外族之手兮、</p>
<p>8彼口言诳、右手为伪兮、</p>
<p>9上帝欤、我讴新歌、以十弦琴歌颂尔兮、</p>
<p>10尔乃拯救诸王、援仆大卫、脱于凶刃兮、</p>
<p>11尔其援我、脱于外族之手、彼口言诳、右手为伪兮、○</p>
<p>12日后我之少男、如长成之树、我之女子、如屋偶之石、依宫殿之式而雕镂兮、</p>
<p>13我仓丰盈、可发百谷、我羊在野、孳息万千、</p>
<p>14我牛负重、敌不来侵、我不出御、街衢无号呼兮、</p>
<p>15民际斯况、其有福矣、以耶和华为上帝、斯民其有福兮、</p>

</div>
