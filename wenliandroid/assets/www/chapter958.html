
<div>
<h3>第五章</h3>
<p>1以色列家欤、我为尔作哀歌、尔其听之、</p>
<p>2以色列处女颠仆、不得复振、被掷于其地、无人起之、</p>
<p>3主耶和华曰、以色列家之邑、出千人者遗百人、出百人者遗十人、</p>
<p>4故耶和华谓以色列家曰、尔其寻我则得生、</p>
<p>5勿寻伯特利、勿入吉甲、勿往别是巴、盖吉甲必被虏掠、伯特利必为虚无、</p>
<p>6尔其寻耶和华则得生、免其若火发于约瑟家、而行焚毁、其在伯特利也、无扑灭者、</p>
<p>7尔曹变公平为茵蔯、委义于地、</p>
<p>8当求造昴参、变晦冥为晨光、使白昼为黑夜、召海水而倾之于地面者、耶和华其名也、</p>
<p>9彼令强者忽遭败亡、以致毁灭及于保障、</p>
<p>10督责于邑门者、尔憎之、言正直者、亦恶之、</p>
<p>11以尔蹂躏贫人、横征麦税、虽以凿石建室、不得居其中、虽植葡萄嘉园、不得饮其酒、</p>
<p>12盖我知尔罪恶繁多、愆尤重大、虐义人而受贿赂、在邑门而枉穷民、</p>
<p>13斯乃奸恶之时、达人缄默、</p>
<p>14其求善、勿求恶、俾尔得生、则万军之上帝耶和华必偕尔、依尔所言焉、</p>
<p>15尔其恶恶好善、在邑门立公义、庶几万军之上帝耶和华、施恩于约瑟之遗民、</p>
<p>16主耶和华、万军之上帝曰、在诸广场、人皆号啕、在诸街衢、人曰哀哉、哀哉、召农夫哀悼、召善哭者号啕、</p>
<p>17在诸葡萄园、亦必号啕、盖我经行于尔中、耶和华言之矣、</p>
<p>18尔望耶和华之日者祸哉、奚望耶和华之日、其日乃暗而非光也、</p>
<p>19如人避狮而遇熊、入室扪壁、被啮于蛇、</p>
<p>20耶和华之日、非暗而无光、昏而无耀乎、</p>
<p>21尔之节期、我厌恶之、尔之肃会、我不悦之、</p>
<p>22尔虽献燔祭素祭、我不悦纳、尔肥牲之酬恩祭、我不垂顾、</p>
<p>23尔讴歌之声、撤于我前、尔琴瑟之音、我不听闻、</p>
<p>24惟愿公平如流水之滚滚、仁义如巨川之源源、</p>
<p>25以色列家欤、尔在旷野历四十年、岂以牺牲素祭献于我乎、</p>
<p>26尔舁尔王西弗、与尔之像基芸、即尔之神星、为己所造者、</p>
<p>27故我必使尔被虏至大马色外、名为万军之上帝耶和华言之矣、</p>

</div>
