
<div>
<h3>第八章</h3>
<p>1孰如智者、孰达事理乎、人有智慧、光辉见于其面、厉色变更、</p>
<p>2我曰、当守王命、因指上帝而誓矣、</p>
<p>3事王勿急退、勿怙恶、盖王所悦者则行之、</p>
<p>4王言有权、孰能语之曰、尔何为哉、</p>
<p>5守命之人、不遇祸患、智者之心、识时知鞫、</p>
<p>6事有其时、鞫有其期、以人之重负难堪也、</p>
<p>7未来之事、彼不之知、其事之终、孰能告之、</p>
<p>8人无权以制生气、亦无权以制死日、临陈不得幸免、行恶不能自救、○</p>
<p>9此皆我所见者、专心详察日下所作诸事、见操权者、有时使人受害、</p>
<p>10又见作恶者葬而归墓、行正者离乎圣地、见忘于邑中、斯亦虚空、</p>
<p>11行恶定罪、而不即罚、人则决志为恶、</p>
<p>12罪人作恶百次、而享遐龄、然我深知寅畏上帝者、必获福祉、</p>
<p>13惟彼恶者、不获福祉、不享遐龄、其日如影、以其不畏上帝也、</p>
<p>14世有虚空之事、有义人所遭、依恶人所作、有恶人所遇、依义人所为、我谓斯亦虚空、</p>
<p>15我遂揄扬喜乐、盖饮食欢愉、人在日下无愈于此、上帝使人生于日下、此福恒在勤劳之中、○</p>
<p>16我专心欲明智慧、而察世间之事、有昼夜不寐者、</p>
<p>17我见上帝之经纶、知人不能测日下所为之事、虽劳而求之、终不能得、智者虽欲知之、亦不能得也、</p>

</div>
