
<div>
<h3>第三十一章</h3>
<p>1耶和华谕摩西曰、</p>
<p>2当击米甸人、为以色列族报仇、后归乃祖、</p>
<p>3摩西告民曰、尔中简人、执兵出征、攻米甸人、为耶和华复仇、</p>
<p>4以色列支派、各出千人临陈、</p>
<p>5于是以色列支派各出千人、总计一万二千、执兵备战、</p>
<p>6摩西遣之、又遣祭司以利亚撒子非尼哈、执圣所之器、与示警之角、</p>
<p>7遂遵耶和华所谕摩西之命、与米甸战、歼其丁男、</p>
<p>8又杀米甸五王、以未、利金、苏珥、户珥、利巴、亦以刃戮比珥子巴兰、</p>
<p>9以色列人虏其妇孺、夺其牛羊、及其货财、</p>
<p>10所居之城邑、暨营垒、毁之以火、</p>
<p>11货财人物、劫之以归、</p>
<p>12以所虏之人与财物、携至摩押平原、约但河滨、耶利哥相对之营垒、诣摩西及祭司以利亚撒、与以色列会众、○</p>
<p>13摩西及祭司以利亚撒、暨诸会长、出营以迓、</p>
<p>14摩西见自陈而归之军长、千夫长、百夫长、怒之曰、</p>
<p>15尔生存众妇乎、</p>
<p>16彼从巴兰之谋、使以色列族因奉毗珥、干罪于耶和华、致疫行于耶和华之会、</p>
<p>17当杀幼稚中诸男、并杀与男同寝诸妇、</p>
<p>18惟未与男同寝之幼女、尔可为己存其生命、</p>
<p>19尔曹居于营外七日、凡杀人、或扪尸者、必于三日七日自洁、所虏之人亦然、</p>
<p>20当缘衣皮毛木诸物自洁、</p>
<p>21祭司以利亚撒告临陈之军士曰、耶和华所谕摩西之典章、即此、</p>
<p>22惟金银铜铁锡铅、</p>
<p>23能胜火者、当使经火、然后为洁、亦当涤以去污之水、如不克胜火之物、必涤以水、</p>
<p>24越至七日、尔当浣衣、然后为洁、可入于营、○</p>
<p>25耶和华谕摩西曰、</p>
<p>26汝与祭司以利亚撒、暨会中族长、宜计所虏之人与畜、</p>
<p>27分之为二、一归临陈之军士、一归会众、</p>
<p>28临陈军士所得之半、人驴牛羊、五百输一、贡于耶和华、</p>
<p>29付诸祭司以利亚撒、以为举祭、献于耶和华、</p>
<p>30以色列人所得之半、人驴牛羊、与各牲畜、五十输一、以给守耶和华幕之利未人、</p>
<p>31摩西及祭司以利亚撒、遵耶和华所谕而行、</p>
<p>32军士所虏之物外、计获羊六十七万五千、</p>
<p>33牛七万二千、</p>
<p>34驴六万一千、</p>
<p>35未与男同寝之女、三万二千、</p>
<p>36临陈者所得之半、计羊三十三万七千五百、</p>
<p>37贡于耶和华者、六百七十五、</p>
<p>38牛三万六千、贡于耶和华者七十二、</p>
<p>39驴三万有五百、贡于耶和华者六十一、</p>
<p>40人一万六千、贡于耶和华者三十二、</p>
<p>41所贡于耶和华、以为举祭者、摩西付诸祭司以利亚撒、遵耶和华所命、</p>
<p>42军士所获之物、摩西取其半、归以色列会众者、</p>
<p>43计羊三十三万七千五百、</p>
<p>44牛三万六千、</p>
<p>45驴三万有五百、</p>
<p>46人一万六千、</p>
<p>47摩西由斯人畜、五十取一、以给守耶和华幕之利未人、遵耶和华所命、○</p>
<p>48军长、千夫长、百夫长、咸就摩西、</p>
<p>49曰、尔仆核所统之军士、不损一人、</p>
<p>50兹携礼物、献于耶和华、各随所得之金珠、足链、手钏、指环、耳环、臂钏、以为己命赎罪于耶和华前、</p>
<p>51摩西与祭司以利亚撒、收其金制之宝、</p>
<p>52千夫长百夫长所献于耶和华之举祭、其金计一万六千七百五十舍客勒、</p>
<p>53军士所获者为己有、</p>
<p>54摩西与祭司以利亚撒、取千夫长百夫长之金、携入会幕、以为以色列族之记志、在耶和华前、</p>
<p>↑返回页首</p>

</div>
