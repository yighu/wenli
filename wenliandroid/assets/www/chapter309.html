
<div>
<h3>第十四章</h3>
<p>1参孙下亭拿、见一非利士女、</p>
<p>2归告父母曰、我在亭拿见一非利士女、请为我娶之、</p>
<p>3父母曰、尔同侪我众民中、岂无女子、致尔娶于未受割之非利士人乎、参孙谓父曰、我深悦斯女、请为我娶之、</p>
<p>4其父母不知斯事由于耶和华、参孙寻衅、欲攻非利士人、是时非利士人辖以色列人、</p>
<p>5参孙与父母下亭拿、至葡萄园、有一稚狮、咆哮迎之、</p>
<p>6参孙大为耶和华之神所感、手虽无械、而裂狮如羔羊、不以所行告其父母、</p>
<p>7遂往与女语、甚悦之、</p>
<p>8未几复至、欲娶以归、离途转视狮尸、见群蜂与蜜在其中、</p>
<p>9取蜜于手、且行且食、至父母所、亦予之食、不以蜜出狮尸告、</p>
<p>10父至女所、参孙设筵于彼、盖少者素有此例、</p>
<p>11众见参孙、则简三十人为其伴侣、</p>
<p>12参孙语之曰、容我以隐语试尔、七日宴间、如能详释告我、我则给尔枲衣三十领、外衣三十袭、</p>
<p>13若不能详释、尔则给我枲衣三十领、外衣三十袭、佥曰、请宣隐语、使我闻之、</p>
<p>14曰、自食者出食、自强者出甘、历至三日、未能解其隐语、</p>
<p>15迨及七日、谓参孙妻曰、可诱尔夫、为我详释隐语、不然、我必以火毁尔、及尔父家、尔延我来、欲夺我所有乎、</p>
<p>16参孙妻哭于其前曰、尔乃恶我、而不我爱、尔以隐语试我同族、而不以之告我、曰、我未告父母、岂告尔乎、</p>
<p>17宴历七日、妻哭其前、至于七日、为妻所迫、乃以隐语告之、妻告同族、</p>
<p>18七日日未入时、邑人告曰、孰甘于蜜、孰强于狮、参孙曰、若不用我牝牛而耕、则不能解我隐语、</p>
<p>19耶和华之神大感参孙、遂下亚实基伦、杀三十人、褫其衣、以给解隐语者、盛怒而返父家、</p>
<p>20其妻适其所友之伴侣、</p>

</div>
