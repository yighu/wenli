
<div>
<h3>第四章</h3>
<p>1我转观日下所行之虐、见受虐者流涕、慰藉无人、行虐者有权、受虐者不得慰藉、</p>
<p>2故我称已死者、甚于尚生之人、</p>
<p>3且以未生之人、未睹日下所作之恶者、较斯二者为尤愈也、○</p>
<p>4我见人因劳力、及诸巧工、为邻所嫉、斯亦虚空、乃为捕风、</p>
<p>5愚者敛手、而食厥肉、</p>
<p>6得一握而安恬、愈于得两握、而劳力捕风焉、○</p>
<p>7我转观日下之虚空、</p>
<p>8有人孤独无侣、无子嗣、无昆弟、而劳力不息、货财不餍于目、自谓为谁劳力、不享福祉、斯亦虚空、乃苦任也、</p>
<p>9两人胜于一人、盖同劳必获嘉赉、</p>
<p>10苟有倾跌、可相扶持、惟孤身而倾跌、无扶持者、祸哉其人、</p>
<p>11二人同寝则暖、独寝焉得温乎、</p>
<p>12一人为敌所败、二人可抵御之、三合之绳、不易断也、○</p>
<p>13贫而有智之少者、愈于愚而拒谏之老王、</p>
<p>14盖少者在其国生而贫乏、出狱而为王焉、</p>
<p>15我见日下奔走之众、惟嗣位之少者是从、</p>
<p>16其所辖之民众、不可胜数、而后人不之悦、斯亦虚空、乃为捕风、</p>

</div>
