
<div>
<h3>第十一章</h3>
<p>1神乃举我、导至耶和华室、东向之门、见门侧有二十五人、中有民牧押朔子雅撒尼亚、及比拿雅子毗拉提、</p>
<p>2神谕我曰、人子欤、图维邪慝、在邑中设恶谋者、即斯人也、</p>
<p>3彼云、建屋之期未至、此邑为鼎、我侪为肉、</p>
<p>4故尔人子、当预言以攻之、</p>
<p>5耶和华之神感我、谕我曰、当云耶和华曰、以色列家欤、尔曹言此、尔心所思、我知之矣、</p>
<p>6尔于斯邑、所戮者多、使尸盈衢、</p>
<p>7故主耶和华曰、尔于斯邑、所陈之尸为肉、斯邑为鼎、惟尔被携而出焉、</p>
<p>8主耶和华曰、尔惧锋刃、我将使锋刃临尔、</p>
<p>9携尔出邑、付于外人之手、行鞫于尔中、</p>
<p>10尔必陨于锋刃、我必鞫尔于以色列之边界、则知我乃耶和华、</p>
<p>11斯邑不为尔鼎、尔曹不为其中之肉、我必鞫尔于以色列之边界、</p>
<p>12尔则知我乃耶和华、盖尔不循我典章、不行我律例、乃从四周列国之律例、</p>
<p>13我预言时、比拿雅子毗拉提死、我则面伏于地、大声呼曰、哀哉、主耶和华欤、尔欲尽灭以色列遗民乎、○</p>
<p>14耶和华谕我曰、</p>
<p>15人子欤、耶路撒冷居民、谓尔昆弟戚族、暨以色列全家云、尔曹远离耶和华、斯土归我为业、</p>
<p>16尔当曰、主耶和华云、我虽迁之于远邦、散之于列国、仍于其所至之地、暂为其圣所、</p>
<p>17复云、主耶和华曰、我必自异邦聚尔、由所散之国集尔、以以色列地赐尔、</p>
<p>18彼至斯土、其中可憎可恶之物、悉去除之、</p>
<p>19我将赐以同一之心、赋新神于其衷、自其体内、去其石心、赐以肉心、</p>
<p>20致循我典章、守我律例、而遵行之、彼为我民、我为其上帝、</p>
<p>21惟彼心慕可憎可恶之物者、我必依其所行、报于其首、主耶和华言之矣、○</p>
<p>22时、基路伯展其翼、轮在其侧、以色列上帝之荣光、在于其上、</p>
<p>23耶和华之荣光、自邑上升、止于邑东之山、</p>
<p>24神则举我、导我于上帝神之异象中、入迦勒底、至俘囚之所、所睹之异象、乃离我上升、</p>
<p>25我以耶和华所示之事、悉告俘囚、</p>

</div>
