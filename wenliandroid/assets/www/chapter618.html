
<div>
<h3>第五十六篇</h3>
<p>大卫在迦特为非利士人所执作此词使伶长歌之调用远方无声鸽○</p>
<p>1上帝欤、尚其悯我、人欲噬我、终日攻我虐我兮、</p>
<p>2我敌终日欲噬我、傲然攻我者众多兮、</p>
<p>3我恐惧时、惟尔是恃、</p>
<p>4我恃上帝、而颂其言、我恃上帝、而不恐惧、血气之人、其奈我何兮、</p>
<p>5彼终日反我言、对我所思、皆属邪恶兮、</p>
<p>6集而潜伏、察我行踪、伺隙以害我命兮、</p>
<p>7恃恶岂能免罚、上帝欤、尚其发怒、倾覆斯族兮、</p>
<p>8我屡流离、尔尽数之、祈以我泪贮于尔囊、非悉录于尔册乎、</p>
<p>9我呼吁时、敌必却退、上帝佑我、我所知兮、</p>
<p>10我恃上帝、而颂其言、我恃耶和华、而颂其言兮、</p>
<p>11我恃上帝、而不恐惧、世人其奈我何兮、</p>
<p>12上帝欤、我负所许之愿、必献酬恩之祭于尔兮、</p>
<p>13盖尔拯我魂于死亡、岂不佑我足、不至颠蹶、俾我行于生命光中、在上帝前兮、</p>

</div>
