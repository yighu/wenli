
<div>
<h3>第二十五章</h3>
<p>1亚玛谢即位时、年二十有五、在耶路撒冷为王、历二十九年、其母名约耶但、耶路撒冷人也、</p>
<p>2亚玛谢行耶和华所悦、惟心不专、</p>
<p>3其国既固、则诛弑其父王之臣、</p>
<p>4而不杀其子、依摩西律书所载、耶和华命曰、勿因子而杀父、勿因父而杀子、各因己罪而死、</p>
<p>5亚玛谢集犹大与便雅悯众、循其宗族、立千夫长、百夫长、又核其人数、自二十岁以上、得被简能临陈、执戈持干之战士三十万、</p>
<p>6又以银一百他连得、在以色列国募英勇之士十万、</p>
<p>7有上帝仆来见王曰、王欤、勿使以色列军与尔偕往、盖以色列族以法莲之裔、耶和华不与之偕、</p>
<p>8如尔必往、则奋勇以战、惟上帝必使尔仆于敌前、因上帝有力助之、亦有力仆之也、</p>
<p>9亚玛谢谓上帝仆曰、我已以银一百他连得、予以色列军、将若何、曰、耶和华能以多于此者赐尔、</p>
<p>10于是亚玛谢区别自以法莲而来之军、遣之归、彼众甚怒犹大人、忿然而返、</p>
<p>11亚玛谢毅然率民而出、至盐谷、杀西珥人一万、</p>
<p>12犹大族又生擒一万、引至岩巅、掷之下而碎之、</p>
<p>13亚玛谢所遣归之军、不令偕往以战者、攻犹大诸邑、自撒玛利亚至伯和仑、杀人三千、劫物无算、○</p>
<p>14亚玛谢戮以东人而返、携西珥族之神像、立为己神、跪拜其前、向之焚香、</p>
<p>15故耶和华怒亚玛谢、遣先知告之曰、斯神未援其民于尔手、尔求之奚为、</p>
<p>16先知与王言时、王曰、我侪岂立尔为王之谋士、尔休矣、何为见挞、先知乃止、既而曰、我知上帝决意灭尔、因尔行此、不听我劝戒也、○</p>
<p>17犹大王亚玛谢与人谋、遣使见耶户孙、约哈斯子、以色列王约阿施曰、来、尔我晤面、</p>
<p>18以色列王约阿施遣使见犹大王亚玛谢曰、利巴嫩之蒺藜、遣使谓利巴嫩之香柏曰、以尔女妻我子、有利巴嫩之野兽过之、践其蒺藜、</p>
<p>19尔谓我已击以东人、乃心高而自夸、安居于家可耳、何为招祸、以致倾覆、犹大与尔偕亡乎、</p>
<p>20亚玛谢弗听、此乃由于上帝、欲付之于敌手、因其求以东神也、</p>
<p>21以色列王约阿施遂上、与犹大王亚玛谢、晤面于犹大之伯示麦、</p>
<p>22犹大人败于以色列人前、遁而归幕、</p>
<p>23以色列王约阿施、擒约哈斯亦名亚哈谢孙、约阿施子、犹大王亚玛谢于伯示麦、携至耶路撒冷、毁其城垣、自以法莲门、至城隅之门、凡四百肘、</p>
<p>24取上帝室中、俄别以东所守之金银与器皿、及王宫之货财、并取人为质、而返撒玛利亚、○</p>
<p>25以色列王约哈斯子约阿施卒后、犹大王约阿施子亚玛谢、犹在世十五年、</p>
<p>26亚玛谢其余事迹之始末、俱载于犹大以色列列王纪、</p>
<p>27自亚玛谢离弃耶和华而后、有人在耶路撒冷谋叛、遂遁于拉吉、叛党遣人追之、至拉吉弑之、</p>
<p>28乃以马负其尸、同列祖葬于犹大城、</p>

</div>
