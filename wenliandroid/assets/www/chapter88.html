
<div>
<h3>第二十二章</h3>
<p>1厥后、上帝试亚伯拉罕、呼之曰、亚伯拉罕、曰、我在此、</p>
<p>2曰、携汝所爱独生之子以撒、往摩利亚地、在我所示之山、献为燔祭、</p>
<p>3亚伯拉罕夙兴、备驴、携二仆及子以撒、劈柴为燔、诣上帝所示之地、</p>
<p>4越至三日、举目遥瞻其处、</p>
<p>5谓仆曰、尔与驴姑待于此、我与孺子往彼、崇拜即返、</p>
<p>6遂以燔柴、付于其子以撒负之、己则持火及刃、与之偕行、</p>
<p>7以撒曰、父欤、曰、吾子、余在此、曰、火与柴则有之矣、而所燔之羔安在、</p>
<p>8曰、吾子、上帝将自备羔、以为燔祭、于是偕行、○</p>
<p>9至上帝所示之处、亚伯拉罕筑坛、胪列其柴、缚子以撒、置于其上、</p>
<p>10举手执刃、将宰其子、</p>
<p>11耶和华之使者自天呼曰、亚伯拉罕、亚伯拉罕、曰、我在此、</p>
<p>12曰、尔于孺子、勿着手、勿加伤、盖尔于我、不惜独生之子、我知尔寅畏上帝矣、</p>
<p>13亚伯拉罕举目以观、见有牡绵羊在后、角系林丛、遂往取之、献为燔祭、以代其子、</p>
<p>14称其地曰耶和华亦勒、迄今尚有人云、在耶和华山必预备也、</p>
<p>15耶和华之使者自天复呼亚伯拉罕、</p>
<p>16曰、耶和华云、尔既行是、不惜独生之子、我则指己而誓、</p>
<p>17必锡尔嘏、昌炽尔裔、如天上之星、如海滨之沙、尔裔必据诸敌之邑、</p>
<p>18缘尔遵我命、天下万民、将因尔裔而获福、</p>
<p>19亚伯拉罕返至仆所、起而偕行、至别是巴居焉、○</p>
<p>20自时厥后、或告亚伯拉罕曰、密迦从尔弟拿鹤亦生子、</p>
<p>21长子乌斯、及弟布斯、与亚兰父基母利、</p>
<p>22暨基薛、哈琐、必达、益拉、彼土利、</p>
<p>23此八人、皆密迦从亚伯拉罕弟拿鹤所生、彼土利生女利百加、</p>
<p>24拿鹤妾名流玛、生子提八、迦含、他辖、玛迦、</p>

</div>
