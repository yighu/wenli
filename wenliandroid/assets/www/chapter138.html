
<div>
<h3>第二十一章</h3>
<p>1兹有律例、当宣于民前曰、</p>
<p>2如购希伯来仆、可役事六年、迨七年、则使之自由、不索赎金、</p>
<p>3若孑身而来、则亦孑身而去、有妻则与俱去、</p>
<p>4若主给妻、生有子女、则妻孥属主、仆孑然而去、</p>
<p>5若仆明言、我爱吾主、及我妻孥、不欲自由、</p>
<p>6则其主携之诣上帝前、附门或门橛、以锥贯其耳、仆则恒事之、○</p>
<p>7如人鬻女为婢、则弗释之、不与仆同、</p>
<p>8若主纳之、而不见悦、则许其赎身、既已欺之、不可鬻于他族、</p>
<p>9若聘之与子、则当视之如女、</p>
<p>10若别有所娶、则其衣食之资、好合之谊、不可阙如、</p>
<p>11若不行此三者、则容其自去、毋索赎金、○</p>
<p>12击人死者、杀无赦、</p>
<p>13若非谋杀、乃上帝付于其手、我必为之定可避之区、</p>
<p>14若擅攻其邻、以诡计杀之、虽逃于我坛、亦执而杀之、○</p>
<p>15击父母者、杀无赦、○</p>
<p>16虏人而鬻之、或留于其手者、杀无赦、○</p>
<p>17诅父母者、杀无赦、○</p>
<p>18如人相争、或击以石以拳、伤不至死、惟卧于床、</p>
<p>19后起扶杖而出、则击之者免刑、惟偿其失时之值、医之使愈、○</p>
<p>20以杖击仆婢、而毙杖下者、必受刑、</p>
<p>21若一二日不死、则不受刑、盖以金购之也、○</p>
<p>22如人相鬬、伤妊妇堕胎、而无他害、则当罚金、依其夫所定、折中于士师、</p>
<p>23若有他害、则当以命偿命、</p>
<p>24目偿目、齿偿齿、手偿手、足偿足、</p>
<p>25烙偿烙、伤偿伤、击偿击、○</p>
<p>26如人击毁仆婢之一目、必缘其目而释之、</p>
<p>27击折仆婢之一齿、必缘其齿而释之、○</p>
<p>28牛触男女致死、必以石击毙之、勿食其肉、牛主无罪、</p>
<p>29若牛素触人、或以告牛主、而不之禁、至杀男女、则以石毙牛、而致牛主于死、</p>
<p>30若拟罚金以偿、必如所拟而纳、以赎厥命、</p>
<p>31若触人子女、亦循此例、</p>
<p>32若触人仆婢、则以金三十给其主、而以石毙牛、○</p>
<p>33如人启井、或掘井而不盖、致牛驴陷于中、</p>
<p>34则捐金以偿其主、死畜归己、○</p>
<p>35牛触他人之牛致死、则鬻生牛、以分其金、死牛分其肉、</p>
<p>36若知其牛素触人、而主不禁、则以牛偿牛、死者归己、</p>

</div>
