
<div>
<h3>第三十四章</h3>
<p>1当巴比伦王尼布甲尼撒、率其全军、与其所辖之国及诸族、攻耶路撒冷与其属邑时、耶和华谕耶利米之言、</p>
<p>2以色列之上帝耶和华曰、往告犹大王西底家曰、耶和华云、我必付是邑于巴比伦王手、彼将焚之以火、</p>
<p>3尔不得脱于其手、必见执而付于其手、尔目观巴比伦王之目、彼与尔言、以口对口、尔必至巴比伦、</p>
<p>4犹大王西底家欤、其听耶和华言、耶和华论尔曰、尔必不亡于刃、</p>
<p>5必安然而逝、人必为尔焚物、如为尔之列祖先王然、亦为尔哀悼曰、哀哉我主、耶和华曰、我已言之矣、</p>
<p>6先知耶利米在耶路撒冷、以斯言悉告犹大王西底家、</p>
<p>7时、巴比伦王之军旅攻耶路撒冷、与犹大所余之邑、即拉吉与亚西加、盖犹大坚城、仅存其二也、○</p>
<p>8西底家王与耶路撒冷民立约、宣告自由之后、耶和华谕耶利米之言、</p>
<p>9其约命人各释仆婢、希伯来男女、使之自由、不以同族犹大人为隶役、</p>
<p>10牧伯庶民既与此约、悉遵行之、各释其仆婢、使之自由、不复以为隶役、</p>
<p>11后乃反悔、令其所释仆婢、归而事之、仍为仆婢、</p>
<p>12故耶和华谕耶利米曰、</p>
<p>13以色列之上帝耶和华云、昔我导尔祖出埃及、脱于奴隶之室、与之立约曰、</p>
<p>14如尔昆弟希伯来人、见鬻于尔、事尔六年、既届七年、当释之自由、惟尔祖不从我言、不侧耳以听、</p>
<p>15尔曾转念、行我所悦、宣告自由于邻里、立约于我前、在我寄名之室、</p>
<p>16后乃反悔、亵渎我名、各使所释自由之仆婢、归而事尔、仍为仆婢、</p>
<p>17故耶和华曰、尔不听我、宣告自由于昆弟邻里、今我宣告自由于尔、即纵锋刃疫疠饥馑于尔、使尔播散于天下万国、</p>
<p>18凡背我约、不遵其约之言、即剖犊而过其间、于我前所立者、</p>
<p>19犹大与耶路撒冷之牧伯、宦竖祭司、境内诸民、凡过剖犊之间者、</p>
<p>20我必付之于敌、及索其命者之手、其尸必为飞鸟野兽所食、</p>
<p>21犹大王西底家、暨其牧伯、我必付之于敌、及索其命者之手、并付于巴比伦王军旅之手、即去尔而往者、</p>
<p>22耶和华曰、我必命之复返是邑、攻而取之、焚之以火、我亦必使犹大诸邑荒芜、无人居处、</p>

</div>
