
<div>
<h3>第十三章</h3>
<p>1耶罗波安立于坛侧、欲焚香时、适有上帝仆、奉耶和华命、自犹大至伯特利、</p>
<p>2奉耶和华命、向坛而呼曰、坛乎、坛乎、耶和华云、大卫家必生一子、名约西亚、彼将取崇邱之祭司、焚香于尔上者、献于尔上、人之骸骨、亦必焚于尔上焉、</p>
<p>3是日上帝仆示预兆曰、此坛必裂、灰必倾、是乃耶和华所言之预兆、</p>
<p>4王闻上帝仆向伯特利坛所呼之言、自坛伸手曰、执之、所伸之手即枯、不能缩、</p>
<p>5坛亦裂、灰亦倾、应上帝仆、奉耶和华命所示之预兆、</p>
<p>6王谓上帝仆曰、请尔为我祈祷、求尔上帝耶和华施恩、俾我手复原、上帝仆求于耶和华、王手遂愈如初、</p>
<p>7王谓上帝仆曰、偕我归家、补尔精力、我必加以赏赉、</p>
<p>8上帝仆曰、尔即以家之半赐我、我必不偕尔归、亦不食饼饮水于此、</p>
<p>9盖耶和华谕我曰、勿食饼饮水于此、勿循原途而返、</p>
<p>10乃由他途而归、不循来伯特利之路、○</p>
<p>11有老先知居伯特利、其子至、以上帝仆当日在伯特利所行、及对王所言者、悉告其父、</p>
<p>12父问之曰、彼由何途而往、子以来自犹大之上帝仆、所往之途告父、</p>
<p>13父曰、为我备驴、遂备驴、其父乘之、</p>
<p>14追上帝仆、遇其坐于橡下、问曰、自犹大来之上帝仆、乃尔乎、曰、是也、</p>
<p>15曰、请偕我归、食饼、</p>
<p>16曰、我不得与尔归、入尔室、亦不食饼饮水于此、</p>
<p>17盖耶和华谕我云、勿食饼饮水于此、勿循原途而返、</p>
<p>18老先知曰、我亦先知如尔、有天使奉耶和华命、谕我曰、携彼归尔家、俾其食饼饮水、乃诳之也、</p>
<p>19上帝仆遂与偕归、食饼饮水于其家、</p>
<p>20席间、耶和华谕携其返之先知、</p>
<p>21遂向自犹大来之上帝仆呼曰、耶和华云、因尔违耶和华之言、不守尔上帝耶和华所命、</p>
<p>22乃返而食饼饮水、于耶和华禁尔食饼饮水之所、故尔尸不得入尔列祖之墓、</p>
<p>23饮食既毕、老先知为所携归之先知备驴、</p>
<p>24既往、有狮在途、遇而杀之、尸仆于途、驴立其侧、狮亦立其旁、</p>
<p>25有人过之、见尸仆于途、狮立于旁、则入老先知所居之邑以告、</p>
<p>26携其离途而返之先知闻之、则曰、此上帝仆、违耶和华之言、故耶和华付之于狮、狮攫而杀之、如耶和华所谕、</p>
<p>27又谓其子曰、为我备驴、遂备之、</p>
<p>28既往、见尸仆于途、驴与狮立于旁、狮未食尸、亦不攫驴、</p>
<p>29先知取上帝仆之尸、置于驴、携归老先知之邑、哀悼而葬之、</p>
<p>30置尸于己冢、悼之曰、哀哉、我兄弟乎、</p>
<p>31葬毕、则谓其子曰、我死、当葬我于上帝仆所葬之墓、以我骨置其骨侧、</p>
<p>32盖彼奉耶和华命、指伯特利坛、及撒玛利亚诸邑崇邱之庙、所言必应、○</p>
<p>33耶罗波安虽遇此事、仍不悛其恶行、复由众民中、简立崇邱之祭司、凡欲之者、则区别之、使为崇邱祭司、</p>
<p>34是事陷耶罗波安家于罪、以致灭绝于地上、</p>

</div>
