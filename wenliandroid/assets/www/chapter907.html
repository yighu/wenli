
<div>
<h3>第三十一章</h3>
<p>1十一年三月朔、耶和华谕我曰、</p>
<p>2人子欤、当语埃及王法老、及其众曰、尔之为大、孰可比拟、</p>
<p>3前者亚述王、为利巴嫩之香柏、枝柯繁美、其荫浓密、其干崇高、其杪入云、</p>
<p>4有水养之、有渊长之、支流四出、灌溉田间诸木、</p>
<p>5惟此香柏、超于田间诸木、因得水泽、生枝既繁、发条且长、</p>
<p>6飞鸟结巢于其枝、野兽生子于其下、大国之民、居于其荫、</p>
<p>7根盘水滨、故干巨枝长、其形荣美、</p>
<p>8上帝囿之香柏、不能蔽之、松树不及其枝、枫树不及其柯、上帝囿中诸木、不得与之媲美、</p>
<p>9我使其枝繁盛、因而荣美、致上帝囿伊甸诸木、咸嫉妒之、</p>
<p>10主耶和华曰、因其崇高、其杪入云、心志骄泰、</p>
<p>11我必付于列国强者之手、彼必处之、因其邪恶、我已逐之、</p>
<p>12列国强暴之外人、斫而去之、其枝坠于陵谷、其柯折于溪滨、天下万民、离其荫庇而去、</p>
<p>13飞鸟栖其干上、野兽伏其枝间、</p>
<p>14使水滨诸木、不夸其崇高、其杪不入云中、得灌溉之强者、不复耸立、俱必死亡、偃于下土、至归墓之人中、○</p>
<p>15主耶和华曰、彼下阴府之日、我令人为之哀悼、我使深渊闭塞、河流息、大水涸、俾利巴嫩为之憔顇、田野诸木因之衰残、</p>
<p>16我掷之于阴府、与归墓者相偕、列国闻其下坠之声、靡不震动、伊甸诸木、利巴嫩之佳树、凡得灌溉者、咸受慰于地之深处、</p>
<p>17彼众素为其臂、于列国中居其荫下、偕之归于阴府、至戮于刃者之所、○</p>
<p>18尔之荣耀威严、伊甸诸木、孰可比拟、然必偕同伊甸诸木、下坠地之深处、尔必偃于未受割、而戮于刃者之中、法老及其民众若此、主耶和华言之矣、</p>

</div>
