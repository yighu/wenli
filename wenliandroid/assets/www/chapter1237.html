
<div>
<h3>第十二章</h3>
<p>1又见大兆于天、一妇衣日踏月、首戴十二星之冕、</p>
<p>2怀孕将产、艰难痛苦而呼号、</p>
<p>3又有兆见于天、一大赤龙、七首十角、首戴七冕、</p>
<p>4尾曳天星三分之一、投之于地、龙立于将产之妇前、待其既产、而吞其子、</p>
<p>5其产也男、将以铁杖牧万邦者、子见摄至上帝座前、</p>
<p>6妇则逃入旷野、在彼有上帝所备之所、使养之、一千二百六十日、○</p>
<p>7在天有战、米迦勒偕其使与龙战、龙亦偕其使以战、</p>
<p>8弗克、在天不复有其所、</p>
<p>9大龙即老蛇、名曰魔、亦曰撒但、迷惑普世者、见投于地、其使亦与焉、</p>
<p>10我闻大声在天云、我上帝之拯救、与能与国、及其基督之权、今悉至矣、盖讼我兄弟者已见投、即昼夜讼之于我上帝前者、</p>
<p>11诸兄弟因羔之血、并所证之道胜之、乃不爱己生以至于死也、</p>
<p>12是故诸天与居其中者宜喜乐、惟地与海祸矣、因魔恚甚、已临于尔、盖自知其时无几也、○</p>
<p>13龙既见投于地、则窘迫产男之妇、</p>
<p>14有以大鹰之双翼授妇、使之飞入旷野、至其所、以避蛇、在彼就养、历一载、二载、又半载、</p>
<p>15蛇于妇后、吐水如河、欲漂没之、</p>
<p>16地坼、吸龙所吐之河以助妇、</p>
<p>17龙怒妇滋甚、遂往与其余裔战、即守上帝之诫、与耶稣之证者、时、龙立于海沙、</p>

</div>
