
<div>
<h3>第六章</h3>
<p>1我复举目、见有四车、出自二山之间、其山乃铜山也、</p>
<p>2一驾赤马、二驾玄马、</p>
<p>3三驾白马、四驾斑驳之健马、</p>
<p>4我谓与我言之使曰、我主、此维何、</p>
<p>5使者曰、此乃天之四风、侍于全地之主前、奉遣而出、</p>
<p>6驾玄马者往北方、白马从其后、斑驳之马往南方、</p>
<p>7健马出、欲遍行于地、使者曰、往哉、遍行于地、遂遍行于地焉、</p>
<p>8使者呼而谓我曰、往北方者、已安我心于北方矣、○</p>
<p>9耶和华谕我曰、</p>
<p>10俘囚之中、来自巴比伦之黑玳、多比雅、耶大雅、诣西番雅子约西亚之室、是日尔往见之、</p>
<p>11取其金银、以之制冕、加于约撒答子大祭司约书亚之首、</p>
<p>12谓之曰、万军之耶和华云、有名萌蘖者、必由其地挺生、将建耶和华之殿、</p>
<p>13彼建耶和华之殿、亦必得其尊荣、居其位而主治、在其位为祭司、使此二者之间、著和平之谋议、</p>
<p>14此冕归于希连、多比雅、与耶大雅、以志西番雅子之惠、置于耶和华殿、</p>
<p>15远人将至、建耶和华之殿、如是、尔则知万军之耶和华遣我就尔、尔若勤遵尔上帝耶和华之命、则此事必成焉、</p>

</div>
