
<div>
<h3>第四章</h3>
<p>1扫罗子伊施波设闻押尼珥死于希伯仑、则丧胆、以色列众亦悚惶、</p>
<p>2扫罗子有队长二人、一名巴拿、一名利甲、皆便雅悯族、比录人临门子也、盖比录属便雅悯、</p>
<p>3昔比录人遁于基他音、至今仍旅于彼、○</p>
<p>4扫罗子约拿单有一子名米非波设、跛者也、昔扫罗及约拿单之音耗、自耶斯列传至时、子方五岁、媪抱之而遁、疾趋、子坠致跛、○</p>
<p>5一日比录人临门子利甲巴拿、于炎热时、至伊施波设家、值其午寝、</p>
<p>6入室、佯欲取麦、</p>
<p>7见伊施波设偃卧于床、则刺其腹而杀之、斩其首、取之而去、由亚拉巴道、终夜而行、</p>
<p>8携伊施波设之首、至希伯仑、见大卫王曰、尔敌扫罗索尔命、试观其子伊施波设之首在此、今日耶和华报我主我王之仇于扫罗、及其后裔、</p>
<p>9大卫谓之曰、我指赎我命脱诸难、维生之耶和华以誓、</p>
<p>10昔有人告我曰、扫罗已死、以为报嘉音、我执而戮之于洗革拉、此我为其报信音所加之赏也、</p>
<p>11况恶人入义者之室、杀之于床、我岂不讨其血于尔、绝尔于地乎、</p>
<p>12遂命少者戮之、断其手足、悬于希伯仑池侧、取伊施波设首、葬于希伯仑押尼珥之墓、</p>

</div>
