
<div>
<h3>第二十三章</h3>
<p>1论推罗之预示、○他施群舟、尔其号啕、推罗荒芜、罔有第宅、无处可入、自基提地显之矣、</p>
<p>2海滨居民、西顿航海商贾富之者、尔其寂默、</p>
<p>3西曷之谷、尼罗之穑、自海而运、为其所入、彼乃列邦辐辏之区、</p>
<p>4西顿欤、尔其愧怍、盖海之保障曰、我未劬劳、我未生产、未养壮男、未育幼女、</p>
<p>5埃及闻此风声、必因之而痛悼、</p>
<p>6尔其迁往他施、海滨居民、亦当号啕、</p>
<p>7此乃尔喜乐之邑、建于上古、民之足迹、及于远方者乎、</p>
<p>8推罗尝赠人以冕、其贾为牧伯、其商为世之显贵、今遇斯事、谁定之者、</p>
<p>9万军之耶和华定之、以污诸尊荣、而辱斯世之显者、</p>
<p>10他施女欤、尔其遨游四方、如尼罗四溢、无所约束、</p>
<p>11耶和华举手于海、震动列国、定命毁迦南之保障、</p>
<p>12曰、西顿被虐之处女欤、尔不复欢欣、起往基提、在彼亦不获安、</p>
<p>13试观迦勒底地、无有居民、亚述人使为野兽之所、建筑戍楼、毁其宫室、使为邱墟、</p>
<p>14他施舟欤、尔其号啕、尔之保障倾圮矣、</p>
<p>15是时推罗为人遗忘者七十年、若一王之期、越七十年、推罗则如妓歌、</p>
<p>16为人遗忘之妓欤、取琴游城、巧弹叠唱、令人追忆、</p>
<p>17既越七十年、耶和华必眷顾推罗、使复其利、纵欲于天下诸国、</p>
<p>18其货与利、将为圣于耶和华、不藏不积、为居于耶和华前者所用、俾得饱食、而衣盛服、</p>

</div>
