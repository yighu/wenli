
<div>
<h3>第三章</h3>
<p>1人慕监督之职、乃羡善工、诚哉是言、</p>
<p>2夫监督须无可责、为一妇之夫、节制、贞正端方、厚待宾旅、善施教诲、</p>
<p>3不酗洒、不殴击、惟温和无竞、不好货财、</p>
<p>4善齐其家、使子女庄重顺服、</p>
<p>5盖不知齐家、何能理上帝会乎、</p>
<p>6甫入教者未可也、恐其自炫、罹魔之刑、</p>
<p>7又当有善证于外人、免遭诽谤、及魔之机槛、</p>
<p>8执事亦须庄重、不歧舌、不嗜酒、不黩货、</p>
<p>9以清洁之良、存道之奥、</p>
<p>10若此者、必先验之、无可责而后充执事、</p>
<p>11妇女亦须庄重、勿谗谤、当有节制、凡事忠信、</p>
<p>12执事须为一妇之夫、善治子女与其家、</p>
<p>13善充执事者、自获嘉级、且毅然于基督耶稣之道、○</p>
<p>14我冀速就尔、</p>
<p>15然恐稽延、书此遗尔、俾知当如何行于上帝家、即维生上帝会、真理之柱石、</p>
<p>16大哉敬虔之奥、无不以为然也、彼乃显于形躯、征于心灵、见于天使、宣于列邦、信于天下、跻于光荣焉、</p>

</div>
