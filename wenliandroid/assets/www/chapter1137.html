
<div>
<h3>第二章</h3>
<p>1我意已决、不复以忧就尔、</p>
<p>2我若令尔忧、则我所令忧者而外、孰令我乐乎、</p>
<p>3昔特书此、恐我来时、当使我乐者、反令我忧、盖我深信尔众以我之乐为乐也、</p>
<p>4昔我哀痛迫切、不胜涕泣、以书遗尔、非令尔忧、乃使尔知我爱尔甚也、○</p>
<p>5傥有使之忧者、非第使我忧、亦略使尔众忧、曰略者、不欲深责之也、</p>
<p>6若人受罚于众、已足矣、</p>
<p>7尔宁赦之、慰之、免彼殷忧、而至沈溺、</p>
<p>8故劝尔曹、当显其爱于彼焉、</p>
<p>9为此我曾遗书、欲知尔曹凡事承顺之征、</p>
<p>10尔所赦者、我亦赦之、我若有所赦、乃缘尔于基督前赦之、</p>
<p>11免撒但取便于我、盖其诡谋、我侪非不知也、○</p>
<p>12我为基督福音、至特罗亚、由主为辟厥门、</p>
<p>13因不遇兄弟提多、我心弗安、遂别其人、往马其顿、</p>
<p>14感谢上帝、常于基督中导我而奏凯、且由我随在显扬识彼之臭味、</p>
<p>15盖于上帝前、我在得救者及沦亡者中、为基督之馨香、</p>
<p>16于此为由死致死之臭味、于彼为由生致生之臭味、孰堪任此乎、</p>
<p>17我非似彼多人混上帝道、乃诚意由上帝、在上帝前基督中而言也、</p>

</div>
