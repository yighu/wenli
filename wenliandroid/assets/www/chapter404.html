
<div>
<h3>第七章</h3>
<p>1以利沙曰、宜听耶和华之言、耶和华云、明日此时、在撒玛利亚邑门、细面一细亚、售银一舍客勒、麰麦二细亚、售银一舍客勒、</p>
<p>2扶王之军长谓上帝仆曰、即耶和华启牖于天、岂能有此事乎、以利沙曰、尔必目睹、惟不得食、○</p>
<p>3邑门有癞者四人、相语曰、我坐此待毙、何为哉、</p>
<p>4若云入邑、则邑中饥、必死于彼、如坐于此、亦必死焉、其来、我侪往降于亚兰军、如存我生、则生、如杀我、则死耳、</p>
<p>5薄暮遂起、往亚兰营、至营之边隅、阒其无人、</p>
<p>6盖耶和华使亚兰军旅、闻车声马声、大军之声、则相语曰、以色列王必贿赫族、与埃及诸王、来攻我矣、</p>
<p>7薄暮即起而遁、弃其帐幕马驴、留营如故、祇逃其生、</p>
<p>8癞者至营之边隅、入一幕、式食式饮、携其金银衣服、出而匿之、返入他幕、亦携其物匿之、</p>
<p>9乃相语曰、我所为者未善、今日有佳音、而我侪默尔、待至平旦、罪必及我、我侪其往、报于王家、</p>
<p>10遂往、呼守门者、告之曰、我至亚兰营、见无人在、亦无人声、惟马驴系焉、帐幕如故、</p>
<p>11守门者乃呼告于王家、</p>
<p>12王夜起、谓其臣曰、亚兰人于我所为、我以示尔、彼知我饥、故出营伏于田、意谓其人出城时、我侪则生擒之、而入其邑、</p>
<p>13一臣对曰、请于邑中所遗之马、遣人取其五匹、而往窥之、以色列人几至灭绝、此马之数、如遗民焉、</p>
<p>14遂取马与二车、王遣之追袭亚兰军曰、往而察之、</p>
<p>15乃追袭之、至约但、见衣械遍于途、即亚兰人疾遁而弃者、使者返告于王、</p>
<p>16民遂出、掠亚兰营、于是细面一细亚、售银一舍客勒、麰麦二细亚、售银一舍客勒、如耶和华所言、</p>
<p>17王委扶之之军长监邑门、民于邑门践之而死、如上帝仆于王来见时所言、</p>
<p>18盖上帝仆曾言于王曰、明日此时、在撒玛利亚邑门、细面一细亚、售银一舍客勒、麰麦二细亚、售银一舍客勒、</p>
<p>19其时军长谓上帝仆曰、即耶和华启牖于天、岂能有此事乎、曰、尔必目睹、惟不得食、</p>
<p>20斯皆应于其身、民于邑门践之而死、</p>

</div>
