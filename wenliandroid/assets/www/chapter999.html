
<div>
<h3>第十三章</h3>
<p>1是日耶稣出室、坐海滨、</p>
<p>2群众集就之、遂登舟而坐、众立于岸、</p>
<p>3乃多端设喻语之曰、有播种者、出而播种、</p>
<p>4播时、有落道旁者、鸟至尽食之、</p>
<p>5有落硗地者、厥土无多、以其浅薄、发萌则速、</p>
<p>6日出曝之、无根而稿、</p>
<p>7有落棘中者、棘起蔽之、</p>
<p>8有落沃壤者、结实、或百倍、或六十倍、或三十倍、</p>
<p>9有耳者宜听焉、○</p>
<p>10门徒就之曰、尔以喻语众、何也、</p>
<p>11曰、天国之奥、予尔知之、不予他人也、</p>
<p>12盖有者、将予之使有余、无者、并其所有、亦将夺之、</p>
<p>13故我以喻语之、因其视而不见、听而不闻、亦不悟也、</p>
<p>14以应以赛亚豫言云、尔将听而不聪、视而不明、</p>
<p>15盖斯民心顽、耳聩、自闭其目、恐目视、耳听、心悟、转移而我医之、</p>
<p>16惟尔目福矣、以其见也、尔耳福矣、以其闻也、</p>
<p>17我诚语汝、昔先知义人多欲见尔所见、而不得见、闻尔所闻、而不得闻、</p>
<p>18夫播种之喻、尔其听之、</p>
<p>19凡闻天国之道而不悟、恶者至、夺其心之所播、此播于道旁者也、</p>
<p>20播于硗地者、乃人听道、即喜受之、</p>
<p>21惟内无根、则亦暂耳、及为道而遇患难窘逐、即厌弃焉、</p>
<p>22播于棘中者、乃人听道、而世之虑、财之惑、蔽其道而不实、</p>
<p>23播于沃壤者、乃人听道而悟、结实或百倍、或六十倍、或三十倍、○</p>
<p>24又设喻曰、天国犹人播美种于田、</p>
<p>25寝时敌至、播稗麦中而去、</p>
<p>26苗秀而实、稗亦见、</p>
<p>27家主之仆来告曰、主、非播美种于田乎、何以有稗也、</p>
<p>28曰、敌为之、仆曰、我往薅之可乎、</p>
<p>29曰、毋、恐薅稗而麦亦拔、</p>
<p>30容二者并长以待获、获时、我语刈者、先集稗、束而火之、惟敛麦入仓、○</p>
<p>31又设喻曰、天国犹芥种一粒、人取而播于田、</p>
<p>32此百种之至微者、及其长也、大于诸蔬、且成树、飞鸟来栖其枝、○</p>
<p>33又设喻曰、天国犹酵、妇取纳三斗面中、致均发酵焉、○</p>
<p>34此皆耶稣以喻语众、非喻无所语之、</p>
<p>35应先知所言云、我将启口设喻、阐创世以来之秘、○</p>
<p>36时、耶稣离众入室、其徒就之曰、田稗之喻、明以教我、</p>
<p>37曰、播美种者、人子也、田者、世也、</p>
<p>38美种者、天国之子民也、稗则恶者之子民也、</p>
<p>39播稗之敌、魔也、获时、世末也、刈者、天使也、</p>
<p>40集稗而火之、世末亦然、</p>
<p>41人子将遣厥使、由其国中、集诸陷人于罪、及为不法者、</p>
<p>42投之火炉、在彼有哀哭切齿者矣、</p>
<p>43时、义者在其父之国、辉光如日、有耳者宜听焉、○</p>
<p>44天国犹宝藏于田、人遇而掩之、喜而归、售所有、以市斯田、○</p>
<p>45又天国犹贾求美珠、</p>
<p>46遇一重值者、则往鬻所有以市之、○</p>
<p>47又天国犹罟施于海、集诸水族、</p>
<p>48既盈、则曳于岸、坐而择其美者入器、恶者则弃之、</p>
<p>49世末亦然、天使将出、自义者中、区别恶者、</p>
<p>50投之火炉、在彼有哀哭切齿矣、○</p>
<p>51凡此、尔皆悟乎、对曰、然、</p>
<p>52曰、故凡士子为天国之徒者、如家主由其库中出新旧之物焉、○</p>
<p>53耶稣既竟斯喻、去彼、</p>
<p>54至故土、在会堂训诲、众奇之曰、斯人何由得斯智慧异能乎、</p>
<p>55此非木工之子乎、其母非名马利亚、其兄弟非雅各约西西门犹大乎、</p>
<p>56其姊妹非与我比邻乎、斯焉得斯耶、</p>
<p>57遂厌弃之、耶稣曰、先知在故土室家外、莫不尊焉、</p>
<p>58耶稣在彼、不多行异能、以其不信故也、</p>

</div>
