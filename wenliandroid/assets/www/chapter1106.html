
<div>
<h3>第三章</h3>
<p>1然则犹太人何所长、割礼何所益乎、</p>
<p>2曰、凡事多益、首则上帝之诏托之、</p>
<p>3设有无信者何如耶、彼之无信、岂废上帝信乎、</p>
<p>4曰、非也、惟上帝诚、而人皆伪、如经云、俾尔于言见义、于鞫获胜、</p>
<p>5我且依人之言而言、若我之不义彰上帝义、我将何言、上帝降怒为不义乎、</p>
<p>6曰、非也、若然、则上帝焉能鞫世耶、</p>
<p>7若上帝之诚、因我之伪而益致其荣、则我何仍见鞫如罪人乎、</p>
<p>8且何不为恶以致善乎、谤我者谓我侪有是言、其人服罪宜也、○</p>
<p>9然则若何、我侪愈于彼乎、曰、否、不然、我侪曾证犹太人、希利尼人、咸在罪下、</p>
<p>10如经云、无义人、无其一也、</p>
<p>11无晓悟者、无寻求上帝者、</p>
<p>12皆弃正路、同为无益、无行善者、无其一也、</p>
<p>13厥喉如未封之墓、舌施诡诈、唇藏蝮毒、</p>
<p>14口盈咒诅荼苦、</p>
<p>15其足疾趋以流人血、</p>
<p>16其途毁灭残伤、</p>
<p>17不识平康之路、</p>
<p>18目无上帝可畏、○</p>
<p>19我侪知律所言、乃为律下者言之、以塞众口、使举世服罪于上帝前、</p>
<p>20盖于上帝前、无人因行律见义、第由律知罪耳、○</p>
<p>21今上帝之义、于律外昭著、乃律与先知所证者、</p>
<p>22即上帝之义、因信耶稣基督、及于诸信者、无所区别、</p>
<p>23盖众俱已获罪、而歉上帝之荣、</p>
<p>24惟蒙上帝之恩、因基督耶稣之救赎、不劳而见义、</p>
<p>25上帝立耶稣为挽回之祭、俾信之者藉其血而获宥、以彰上帝之义、因其宽容、不究既往之罪、</p>
<p>26今彰其义、致己为义、且义夫信耶稣者、</p>
<p>27然则所夸安在乎、曰、无之矣、以何律无之、以行之律乎、曰、非也、以信之律耳、</p>
<p>28故我谓人见义由乎信、非由行律也、</p>
<p>29夫上帝独犹太人之上帝乎、非亦异邦人之上帝乎、然也、亦异邦人之上帝也、</p>
<p>30上帝惟一、由信而义受割者、亦由信而义未受割者、</p>
<p>31然则我侪以信废律乎、曰、非也、乃坚律耳、</p>

</div>
