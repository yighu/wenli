
<div>
<h3>第四十九篇</h3>
<p>可拉裔之诗使伶长歌之○</p>
<p>1万民其听之、普世居民、其倾耳兮、</p>
<p>2尊卑贫富之人、偕听之兮、</p>
<p>3我口惟智慧是言、我心以明哲为念、</p>
<p>4必倾耳听喻言、鼓琴解秘语兮、</p>
<p>5患难之日、邪恶追迫我踵、我何惧兮、</p>
<p>6恃其货财、夸其富足者、</p>
<p>7莫能赎其昆弟、为付赎金于上帝、</p>
<p>8 9俾其永存不朽、盖其生命、赎价甚重、永久无成兮、</p>
<p>10彼必见智者死、愚者蠢者偕亡、其财遗于他人兮、</p>
<p>11其心以为家室恒存、第宅留至万代、遂以己名名其地兮、</p>
<p>12人居尊位、不能久长、犹死亡之畜兮、</p>
<p>13斯乃愚人之道、而后人犹韪其言兮、</p>
<p>14彼如群羊、定其归于阴府、死亡为其牧者、迨及黎明、正人治之、彼之美丽、销于阴府、无地以存兮、</p>
<p>15惟上帝必纳我、赎我魂于阴府之权兮、○</p>
<p>16人殖货财、门庭炫赫、尔毋惧兮、</p>
<p>17因其临没、毫无所携、彼之尊荣、不随之往兮、</p>
<p>18彼生存时、自庆其福、尔若利己、人则庆之兮、</p>
<p>19然彼归其历代之祖、永不见光兮、</p>
<p>20人居尊位、而不通达、犹死亡之畜兮、</p>

</div>
