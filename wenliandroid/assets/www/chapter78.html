
<div>
<h3>第十二章</h3>
<p>1耶和华谕亚伯兰曰、尔其出故土、离戚族、远父家、往我所示之地、</p>
<p>2我将使尔成为大邦、锡嘏于尔、丕显尔名、尔为福源、</p>
<p>3祝尔者吾亦祝之、诅尔者吾亦诅之、天下万族、将缘尔获福焉、</p>
<p>4亚伯兰循耶和华命而往、罗得偕行、其离哈兰时、年七十有五、</p>
<p>5挈妻撒莱、与侄罗得、暨在哈兰所积之货财、所得之婢仆、咸往迦南、卒至其地、</p>
<p>6经行至示剑摩利之橡、当时迦南族处其地、</p>
<p>7耶和华显见于亚伯兰曰、我将以斯土赐尔苗裔、亚伯兰为显见之耶和华、筑坛于彼、</p>
<p>8由此迁往伯特利东之山、以张其幕、西有伯特利、东有艾、又为耶和华筑坛于彼、而吁其名、</p>
<p>9后渐南徙、○</p>
<p>10其地适饥且甚、亚伯兰乃旅于埃及、</p>
<p>11将入境、语妻撒莱曰、尔有殊色、我知之矣、</p>
<p>12埃及人见尔、必云此其妻也、将杀我而存尔、</p>
<p>13请尔谓为我妹、俾我获安、缘尔得全吾生、</p>
<p>14亚伯兰至埃及、埃及人见其妇艳丽、</p>
<p>15法老之臣观之、誉于法老前、遂纳之入宫、</p>
<p>16法老缘妇故、厚遇亚伯兰、遂有牛羊、牝牡之驴、骆驼、以及婢仆、</p>
<p>17耶和华以亚伯兰妻撒莱故、降巨灾于法老、暨其家室、</p>
<p>18法老召亚伯兰曰、尔曷待我如是、彼乃尔妻、胡不告我、</p>
<p>19何以称之为妹、致我妻之、尔妻在此、可挈之去、</p>
<p>20于是命人送亚伯兰与其妻、及凡所有而去、</p>

</div>
