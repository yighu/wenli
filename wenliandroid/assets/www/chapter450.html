
<div>
<h3>第二十八章</h3>
<p>1大卫集以色列诸牧伯、支派长、更迭事王之班长、千夫长、百夫长、掌王与王子之产业牲畜者、以及宦官战士、所有勇士、俱至耶路撒冷、</p>
<p>2大卫王立而言曰、我昆弟、我民欤、其听我言、我有意建室、安置耶和华之约匮、而为我上帝之足几、已备具以待建造、</p>
<p>3惟上帝谕我曰、尔乃战士、流人之血、不可为我名建室、</p>
<p>4然以色列之上帝耶和华、于我父家简我、永为以色列王、因其简犹大族为首、在犹大室中简我父家、在我父众子中悦我、立为以色列全族之王、</p>
<p>5耶和华赐我多子、在我子中简我子所罗门、居耶和华国之位、以治以色列人、</p>
<p>6且谕我曰、尔子所罗门将建我室及院、盖我简之为我子、我将为其父、</p>
<p>7彼若恒遵我诫命律例、有如今日、我必坚定其国、历世弗替、</p>
<p>8今在耶和华会、以色列众前、我上帝亦闻之、尔其寻求尔上帝耶和华之诫命、而遵守之、致尔据此美地、遗之子孙、以为永业、</p>
<p>9我子所罗门欤、当识尔父之上帝、尽心乐意以事之、盖耶和华鉴察众心、洞悉意想、尔若寻之、则必遇之、尔若弃之、彼必永久弃尔、</p>
<p>10尔其慎旃、因耶和华简尔建室、以为圣所、强乃志而为之、○</p>
<p>11大卫以廊庑、房屋、府库、楼阁、内室、及施恩座之式、付其子所罗门、</p>
<p>12且以感神而得之式予之、即耶和华室之院、四周之室上帝室之府库、及圣物府库之式、</p>
<p>13又以祭司利未人之班次、及耶和华室之役事、并耶和华室中之工、诸器之式示之、</p>
<p>14以及供事金器之轻重、供事银器之轻重、各适其宜、</p>
<p>15金灯台与盏之轻重、银灯台与盏之轻重、各适其宜、</p>
<p>16陈饼金几之轻重、银几之轻重、各适其宜、</p>
<p>17精金锸盂壶之轻重、金碗之轻重、银碗之轻重、各适其宜、</p>
<p>18精金香坛之轻重、以金制舆、即基路伯之式、基路伯展翮、以覆耶和华约匮、</p>
<p>19大卫曰、此诸式、乃由耶和华手所图、而得识之、</p>
<p>20又谕其子所罗门曰、强乃心、壮乃志、以行是事、勿畏葸、勿恐惶、因我上帝耶和华偕尔、必不离尔、不弃尔、迨耶和华室供事之制作、告厥成功、</p>
<p>21祭司利未人循其班次、供上帝室之役事、且有巧匠乐助尔工、军长民众、咸从尔命、</p>

</div>
