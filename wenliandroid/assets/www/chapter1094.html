
<div>
<h3>第十九章</h3>
<p>1亚波罗在哥林多时、保罗经行高原、至以弗所、遇数门徒、</p>
<p>2问之曰、尔信时已受圣神否、对曰、圣神之临、我未尝闻也、</p>
<p>3曰、然则尔受之洗、何所归耶、曰、约翰之洗、</p>
<p>4保罗曰、约翰乃施改悔之洗、告民当信后己而来者、即耶稣也、</p>
<p>5众闻之、则受洗、归主耶稣之名、</p>
<p>6保罗为之按手、圣神临之、遂言诸方言及豫言、</p>
<p>7共约十有二人、○</p>
<p>8保罗入会堂、毅然而言、历三月、以上帝国之事、辩论劝诲、</p>
<p>9有刚愎弗顺者数人、当众前诋诽此道、保罗乃去之、亦令门徒离之、日在推喇奴之学塾辩论、</p>
<p>10如是者二年、致居亚西亚之犹太人、希利尼人、悉闻主道、</p>
<p>11上帝假保罗手、行非常之能事、</p>
<p>12甚有自其身取巾、或襜衣、加诸病者、病即退、邪鬼亦出、</p>
<p>13有犹太术士数人、于邪鬼所附者、擅呼主耶稣名、曰、我藉保罗所宣之耶稣命尔出、</p>
<p>14行此者、有犹太祭司长士基瓦之七子、</p>
<p>15邪鬼应之曰、我知耶稣、亦识保罗、尔曹谁也、</p>
<p>16邪鬼所附之人、遂跃其上、胜而制之、致裸且伤、逃出其室、</p>
<p>17居以弗所之犹太人、希利尼人、皆知之、无不恐惧、而主耶稣之名丕显矣、</p>
<p>18多有信者来、自承其咎、且诉其所为、</p>
<p>19素行异术者、多集其书、焚于众前、计值五万金、</p>
<p>20主道炽昌、而获胜、有如此者、○</p>
<p>21此事既竟、保罗定意经马其顿、亚该亚、往耶路撒冷、曰、至彼后、我亦必见罗马矣、</p>
<p>22乃遣供事者二人、提摩太、以拉都、往马其顿、己则暂留亚西亚、○</p>
<p>23维时、因斯道大起骚动、</p>
<p>24盖有银工底米丢者、素制亚底米银龛、使为此者事业增益、</p>
<p>25乃集诸工、与之同业者曰、诸君、我侪以此业获利、尔所知也、</p>
<p>26惟此保罗劝导多人、使之转移、谓人手所作者非神、不第于以弗所、亦几遍亚西亚、尔亦闻且见之矣、</p>
<p>27如是、不特我业危殆、为人所轻、即大女神亚底米之殿、亦归乌有、且遍亚西亚、及天下所拜者、其显赫将黜矣、</p>
<p>28众闻之、怒甚、呼曰、大哉、以弗所人之亚底米也、</p>
<p>29举邑扰攘、执保罗之同行者、马其顿人该犹、亚里达古、同心拥入剧场、</p>
<p>30保罗欲入见众、门徒不许、</p>
<p>31亚西亚官长数人、保罗友也、亦遣人劝之、勿冒险而入、</p>
<p>32因群众纷乱、喧哗不一、强半不知何为而集也、</p>
<p>33犹太人簇拥亚力山大、或曳之出众前、亚力山大摇手、欲自诉于民、</p>
<p>34众识其为犹太人、同声呼曰、大哉、以弗所人之亚底米也、如此者约一时、</p>
<p>35司书抚众曰、以弗所人乎、孰不知我邑、乃守大亚底米之殿、及自丢斯所降之像乎、</p>
<p>36此事既不能诘、则宜静息、毋造次、</p>
<p>37况此人非攘殿物、非讟我女神、而尔曳之至此耶、</p>
<p>38若底米丢与所偕之工匠兴讼、自有听讼之期、亦有方伯、彼此质成可也、</p>
<p>39尔曹若问他事、可于法律会堂断之、</p>
<p>40盖我侪今日无故扰乱、恐因之被鞫、而无辞以解也、</p>
<p>41言毕、则散其众、</p>

</div>
