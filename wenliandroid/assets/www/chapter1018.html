
<div>
<h3>第四章</h3>
<p>1耶稣复于海滨训诲、大众集就之、遂登舟浮海而坐、众立于岸、</p>
<p>2乃多端设喻以训之、</p>
<p>3曰听之哉、有播种者、出而播种、</p>
<p>4播时、有落路旁者、鸟至、尽食之、</p>
<p>5有落硗地者、厥土无多、以其浅薄、发萌则速、</p>
<p>6日出曝之、无根而槁、</p>
<p>7有落棘中者、棘起蔽之而不实、</p>
<p>8有落沃壤者、发生滋长、结实三十倍、六十倍、百倍焉、</p>
<p>9又曰、有耳以听者、宜听焉、○</p>
<p>10耶稣燕居时、从者与十二徒、问诸喻之说、</p>
<p>11耶稣曰、上帝国之奥、乃赐于尔、于外人则皆以喻焉、</p>
<p>12俾其视而不明、听而不悟、恐其转移而获赦也、</p>
<p>13又曰、斯喻尔未达乎、又安识诸喻耶、</p>
<p>14夫播者、播道也、</p>
<p>15播于路旁者、乃播以道、而彼既听矣、撒但骤至、将播于其衷者夺之、</p>
<p>16播于硗地者、乃人听道、即欣受之、</p>
<p>17惟内无根、则亦暂耳、及患难窘逐、因道而兴即厌弃矣、</p>
<p>18播于棘中者、乃人听道、</p>
<p>19且斯世之虑、货财之惑、及诸端物欲、入而蔽之、致不结实、</p>
<p>20其播于沃壤者、乃人听道受之、结实三十倍、六十倍、百倍焉、○</p>
<p>21又曰、人携灯、岂置于斗下床下、不置于檠上乎、</p>
<p>22盖未有隐而不欲其彰、藏而不欲其露者、</p>
<p>23有耳以听者、宜听焉、</p>
<p>24又曰、慎所听也、尔以何量量人、亦将如是见量、且加于尔焉、</p>
<p>25盖有者、将予之、无者、并其所有亦夺之、○</p>
<p>26又曰、上帝国犹人播种于地、</p>
<p>27夜寐夙兴、种发且长、彼不知其所以然、</p>
<p>28夫地自生物、始而苗、继而穗、后则成谷、</p>
<p>29既熟、则用镰、以获时至矣、○</p>
<p>30又曰上帝国、我侪何以比之、抑以何喻表之耶、</p>
<p>31犹芥种一粒、播于地、乃地上百种之至微者、</p>
<p>32既播而长、大于诸蔬、且发巨枝、飞鸟栖于其荫、○</p>
<p>33耶稣多以如斯之喻、论道于众、依其所能听者、</p>
<p>34非以喻不与之言、燕居时、悉为其徒解之、○</p>
<p>35是日既暮、谓其徒曰、可济彼岸、</p>
<p>36耶稣尚在舟、门徒遂离众、载之同往、亦有他舟偕焉、</p>
<p>37飓风大作、浪激入舟、几盈、</p>
<p>38耶稣于舟尾枕而寝、门徒寤之、曰、夫子、不恤我侪之亡乎、</p>
<p>39耶稣兴、斥风、谓海曰、静而息、风即止、乃大平定、</p>
<p>40语门徒曰、奚惧、尚无信乎、</p>
<p>41众骇甚、相语曰、彼何人斯、风与海亦顺之、</p>

</div>
