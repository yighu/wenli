
<div>
<h3>第十五章</h3>
<p>1此后、押沙龙备车马与五十人、奔走于前、</p>
<p>2夙兴、立于邑门途侧、见有讼事宜受王鞫者、则呼之曰、尔属何邑、曰、仆属以色列某支派、</p>
<p>3押沙龙曰、尔事善且正、然王未尝委人听之、</p>
<p>4又曰、我深愿立为士师于斯土、凡有争端讼事、咸诣我所、我必为之公断、</p>
<p>5或有近而拜之者、押沙龙伸手执之、而与接吻、</p>
<p>6凡以色列人欲诣王以讼者、押沙龙待之若此、因而阴得以色列人之心、○</p>
<p>7越四年、押沙龙谓王曰、我曾许愿于耶和华、请允我往希伯仑以酬之、</p>
<p>8盖尔仆居亚兰之基述、尝许愿曰、如耶和华使我归耶路撒冷、我必崇事之、</p>
<p>9王曰、安然而去、遂起而往希伯仑、</p>
<p>10押沙龙遣谍、遍行以色列众支派曰、一闻角声、则当言曰、押沙龙在希伯仑为王矣、</p>
<p>11押沙龙自耶路撒冷、招二百人偕行、其人朴诚、不知其事、</p>
<p>12大卫之谋士亚希多弗、基罗人也、押沙龙献祭时、遣人召之、自其本邑基罗而来、叛党势强、民归押沙龙者日众、○</p>
<p>13有使者来告大卫曰、以色列人之心、咸归押沙龙矣、</p>
<p>14大卫谓在耶路撒冷相偕之仆曰、当起而遁、否则不得避押沙龙、其速往哉、恐其猝至、加害我侪、刃击邑民、</p>
<p>15王之仆谓王曰、我主我王所欲、仆愿行之、</p>
<p>16王出、眷属随之、留妃十人、以守宫闱、</p>
<p>17王出、民众相从、止于伯墨哈、</p>
<p>18众仆与基利提人、比利提人、及自迦特从王而至者六百人、过于王前、</p>
<p>19王谓迦特人以太曰、尔与吾侪偕往何为、可返与王同居、尔为异族、出亡在外、或归故土、</p>
<p>20尔来为日无几、今我观势而往、安忍使尔偕我流离、可携尔昆弟而归、愿恩宠诚实临尔、</p>
<p>21以太曰、我指维生之耶和华、及我主我王之生命而誓、我主我王所在、仆必与偕、死生以之、</p>
<p>22大卫曰、往哉、其济诸、迦特人以太与其从者、及其幼稚同济、</p>
<p>23斯土之人、大声而哭、民济汲沦溪、王亦济、众望旷野之路而行、</p>
<p>24撒督亦至、众利未人从之、舁上帝匮、置之于彼、亚比亚他登山、待民出邑、</p>
<p>25王谓撒督曰、舁上帝匮返城、若我蒙恩于耶和华前、必使我反、见匮及其居所、</p>
<p>26如云我不悦尔、愿任其所欲而待我、</p>
<p>27又谓祭司撒督曰、尔非先见乎、尔与尔子亚希玛斯、及亚比亚他子约拿单、安然归邑、</p>
<p>28我将留于旷野之津、待尔有言告我、</p>
<p>29撒督与亚比亚他、遂舁上帝之匮、归耶路撒冷居焉、○</p>
<p>30大卫蒙首跣足、陟橄榄山、且陟且哭、所偕之众、亦皆蒙首而陟、且陟且哭、</p>
<p>31或告大卫曰、亚希多弗从押沙龙、在叛党之中、大卫曰、耶和华欤、求尔使亚希多弗之谋、变为愚昧、</p>
<p>32大卫既至山巅、崇拜上帝之所、有亚基人户筛、自裂其衣、以尘蒙首来迎、</p>
<p>33大卫谓之曰、尔偕我往、适以累我、</p>
<p>34若归邑语押沙龙曰、王欤、我欲为尔仆、昔为尔父之仆、今亦如是为尔仆、则必为我败亚希多弗之谋、</p>
<p>35祭司撒督及亚比亚他、非偕尔在彼乎、尔于王室有所闻、当告之、</p>
<p>36撒督子亚希玛斯、亚比亚他子约拿单、二子亦与之偕、凡有所闻、遣之告我、</p>
<p>37大卫之友户筛遂入城、押沙龙亦至耶路撒冷、</p>

</div>
