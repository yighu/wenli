
<div>
<h3>第十八章</h3>
<p>1厥后、大卫击非利士人服之、夺取迦特、与其乡里、</p>
<p>2又击摩押、摩押人遂服役于大卫、而纳贡焉、</p>
<p>3琐巴王哈大利谢往伯拉河、欲恢复其权时、大卫击之、至于哈马、</p>
<p>4获其战车千乘、骑兵七千、步卒二万、战车之马、则断其筋、惟存百乘之马、</p>
<p>5大马色之亚兰人、来助琐巴王哈大利谢、大卫击杀其人二万二千、</p>
<p>6大卫置戍于大马色之亚兰、亚兰人遂服役于大卫、而纳贡焉、大卫无论何往、耶和华使之获胜、</p>
<p>7大卫夺哈大利谢臣仆之金盾、携至耶路撒冷、</p>
<p>8又自属哈大利谢之提巴与均二邑、取铜甚多、所罗门用以制造铜海及柱、与诸铜器、</p>
<p>9 10哈大利谢屡与哈马王陀乌战、陀乌闻大卫击败琐巴王哈大利谢全军、遂遣子哈多兰见大卫王问安、为之祝嘏、哈多兰携金银铜诸器、</p>
<p>11大卫王以此、及得自以东、摩押、亚扪、非利士、亚玛力、诸族之金银、俱区别献于耶和华、</p>
<p>12洗鲁雅子亚比筛在盐谷、击杀以东人一万八千、</p>
<p>13大卫置戍于以东、以东人遂服役于大卫、大卫无论何往、耶和华使之获胜、○</p>
<p>14大卫为以色列全族之王、为其民众施行公义、</p>
<p>15洗鲁雅子约押为军长、亚希律子约沙法为史官、</p>
<p>16亚希突子撒督、与亚比亚他子亚比米勒为祭司、沙威沙为缮写、</p>
<p>17耶何耶大子比拿雅、统辖基利提人、比利提人、大卫诸子、在王左右为相、</p>

</div>
