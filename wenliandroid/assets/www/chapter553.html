
<div>
<h3>第三十三章</h3>
<p>1约伯乎、请听我言、悉聆我语、</p>
<p>2我今启口、鼓舌而谈、</p>
<p>3我言必显中心之正、我唇实陈所知、</p>
<p>4上帝之神造我、全能者之气生我、</p>
<p>5如能之、则答我、起而陈尔言于我前、</p>
<p>6我于上帝前、与尔相同、亦由土而成、</p>
<p>7我不以威惊吓尔、亦不以势重压尔、</p>
<p>8我耳曾闻尔声、听尔言云、</p>
<p>9我清洁无过、无辜无愆、</p>
<p>10上帝寻隙攻我、视我为敌、</p>
<p>11桎我足、察我径、</p>
<p>12我则应之曰、尔言此、不义矣、盖上帝卓越于人、</p>
<p>13胡为与之争、其所行者、不自陈述、</p>
<p>14上帝言之、而人弗顾、又复言之、</p>
<p>15乃于人酣寝、偃卧在床时、以梦与夜间之异象示之、</p>
<p>16启人之耳、以坚厥训、</p>
<p>17使人改其意志、遏其骄矜、</p>
<p>18以救其魂不陷于坑坎、其命不亡于锋刃、</p>
<p>19人卧于床、被惩以苦、骨中疼痛、历久不已、</p>
<p>20灵厌食物、心恶珍馐、</p>
<p>21肉消不见、素未显露之骨、亦皆凸出、</p>
<p>22其魂临乎坑坎、其命近于殄灭、</p>
<p>23设有天使千中之一、与之同在、为之解释、示人所当为者、</p>
<p>24则上帝悯之曰、可援之、免其陷于坑坎、我得一赎之者矣、</p>
<p>25其肤光润、胜于幼稚、转为少年、</p>
<p>26祈祷上帝、蒙其悦纳、使之欢然觐见、而复其人之义、</p>
<p>27彼则歌于人前曰、昔我干罪、颠覆正义、所为无益、</p>
<p>28上帝救赎我魂、免入坑坎、我之生命、复睹光明、</p>
<p>29凡此诸事、上帝行之于人者、至再至三矣、</p>
<p>30以援其魂于坑坎、俾得生人之光照、</p>
<p>31约伯乎、尔其谛听、静默俟我言之、</p>
<p>32如有所言、尔其答我、我欲义尔、</p>
<p>33否则缄默以听、我则以智训尔、</p>

</div>
