
<div>
<h3>第四章</h3>
<p>1基督既以身受苦、尔亦宜以此志自卫、盖受苦于身者、则与罪绝矣、</p>
<p>2俾不再循人欲、惟循上帝之旨、以度余年、</p>
<p>3尔往时从异邦人之欲、而行邪侈、纵恣、沈湎、荒宴、般乐、及违理拜像之事、亦足矣、</p>
<p>4彼见尔不同其流荡无度、则异而谤之、</p>
<p>5若辈必自陈于鞫生者死者之主、</p>
<p>6是以福音曾宣于死者、使其身如人而受鞫、其灵依上帝而得生、○</p>
<p>7夫万物之终伊迩、故宜端正、节制而祈祷、</p>
<p>8首要者、宜切心相爱、盖爱蔽多罪、</p>
<p>9互相接纳而勿吝、</p>
<p>10各依所受恩赐以相施、如忠信之执事、司上帝鸿恩者、</p>
<p>11或宣道、则依上帝之诏、或役事、则依上帝所赐之能、致上帝由耶稣基督凡事受荣、愿荣与权归之、爰及世世、阿们、○</p>
<p>12爱友乎、若遇火炼之试、勿以为不测而奇之、</p>
<p>13尔既与基督之苦、当以为乐、俾于其荣显著时、亦可欢欣踊跃、</p>
<p>14若为基督名而见诟、则福矣、盖上帝有荣之神止于尔也、</p>
<p>15尔中勿因凶杀、盗窃、恶行、妄豫、而受苦、</p>
<p>16惟因为基督徒而受苦、则毋愧、乃缘此名归荣上帝也、</p>
<p>17盖时至则鞫自上帝之家始、若自我侪始、彼不服从上帝福音者、其终将何如哉、</p>
<p>18若义者仅得救、则不虔不善者、将处于何地乎、</p>
<p>19故循上帝旨而受苦者、宜以善行、托己灵于诚信造化之主也、</p>

</div>
