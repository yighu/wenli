
<div>
<h3>第四章</h3>
<p>1兄弟乎、我犹有言、因主耶稣、求尔劝尔、依尔素受于我者、当如何而行、悦乎上帝、既行之、则宜增益之、</p>
<p>2尔知我由主耶稣以何诫授尔、</p>
<p>3夫尔成圣戒淫、乃上帝之旨、</p>
<p>4欲尔各知以圣以尊、自安其室、</p>
<p>5毋纵欲、犹不识上帝之异邦人、</p>
<p>6勿逾闲、欺乃兄弟、凡如此者、主必报之、如我昔所告尔而证之也、</p>
<p>7盖上帝召我、非致污、乃成圣、</p>
<p>8故拒之者非拒人、乃拒赐圣神之上帝也、○</p>
<p>9至于爱兄弟、无庸书以示尔、因尔自受教于上帝、而相爱矣、</p>
<p>10且行于遍马其顿之兄弟、但我劝尔、宜增益之、</p>
<p>11又当恬静是务、己事是图、手自操作、一如我命、</p>
<p>12俾正尔行以向外人、致无匮乏、○</p>
<p>13兄弟乎、至于已寝者、我不欲尔不知、免尔忧伤、如无望者然、</p>
<p>14若信耶稣死而复起、则宗耶稣而寝者、上帝亦将引与俱来、</p>
<p>15我以主言告尔、迨主临时、我侪之生存者、不先乎已寝者、</p>
<p>16盖主将以大呼、与天使长之声、及上帝之角、自天而降、则宗基督而死者必先起、</p>
<p>17厥后我侪之生存者、将偕彼众见摄于云际、迎主于天空、遂与主永偕矣、</p>
<p>18故尔宜以此言相慰也、</p>

</div>
