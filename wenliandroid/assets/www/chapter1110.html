
<div>
<h3>第七章</h3>
<p>1兄弟乎、我与谙律者言、岂不知律之束人、乃毕生乎、</p>
<p>2盖妇之从夫、夫在则为律所缚、夫死则脱夫之律、</p>
<p>3是以夫在而他适者、谓之淫妇、夫死则见释于律、虽他适不为淫、</p>
<p>4我兄弟乎、如是、尔因基督之身、脱律若死、致可他适、即自死见起者、俾我侪结果、在于上帝、</p>
<p>5盖我侪徇形躯时、其由律之恶欲、动于肢体、厥果维死、</p>
<p>6今于素所缚我之律、既脱之若死、致我之奉事、不以文之旧、而以神之新矣、○</p>
<p>7然则将何言耶、律为罪乎、非也、但非由律、则我未尝知罪、如律不言毋欲、则我不知欲、</p>
<p>8然罪乘机、由诫而动诸欲于我中、盖无律罪乃死、</p>
<p>9昔我无律而生、诫至、罪复生而我死、</p>
<p>10是致生之诫、适以致死、</p>
<p>11盖罪乘机、因诫诱我、且以之杀我、</p>
<p>12如是、律圣、诫亦圣、且义且善也、</p>
<p>13然则善其死我乎、非也、但罪因善而死我、以显其为罪、俾罪因诫而致其极耳、</p>
<p>14夫我侪知律属神、我属形躯、自鬻于罪、</p>
<p>15盖我所为者、不自知也、我所愿者不行之、我所恶者斯行之、</p>
<p>16若我行所不愿者、则许律为善矣、</p>
<p>17然则行之者、非我也、乃居我中之罪也、</p>
<p>18盖我知我形躯中无善、虽志于善、而未能行也、</p>
<p>19故我不行所愿之善、而行所不愿之恶、</p>
<p>20若我行所不愿者、其行之者、非我也、乃居我中之罪也、</p>
<p>21是以我觉有一律、即我愿行善、而恶偕我、</p>
<p>22盖依内心、则悦上帝之律、</p>
<p>23然觉肢体中别有一律、与我心志之律战、虏我服于肢体中之罪律、</p>
<p>24苦哉、我之为人也、谁拯我脱此致死之身乎、</p>
<p>25感谢上帝、由我主耶稣基督为然、是故我以心志服于上帝律、以形躯服于罪律矣、</p>

</div>
