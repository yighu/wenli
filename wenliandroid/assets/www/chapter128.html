
<div>
<h3>第十一章</h3>
<p>1耶和华谕摩西曰、我再降一灾于法老与埃及、然后彼乃释汝去此、释时、促尔出境、</p>
<p>2当语庶民、使诸男女、索金饰银饰于其邻、</p>
<p>3耶和华使民沾恩于埃及人、摩西在埃及、于法老臣民前、极其尊大、○</p>
<p>4摩西谓法老曰、耶和华云、约至中夜、我将巡行埃及、</p>
<p>5自居位之法老、迄旋磨之婢女、凡其长子、及群畜首生者、必皆死亡、</p>
<p>6埃及通国、必大号哭、先世后世、无若是者、</p>
<p>7至以色列族、或人或畜、无犬敢鼓舌以吠之、俾尔知埃及人与以色列人、为耶和华所区别、</p>
<p>8尔之群臣必下诣我、俯伏我前、曰、尔其与从尔之众出境、然后我乃出焉、摩西盛怒而退、○</p>
<p>9耶和华谕摩西曰、法老必不听尔、致增我之异迹于埃及地、</p>
<p>10摩西亚伦行此异迹于法老前、而耶和华使之刚愎厥心、不释以色列人出其境、</p>

</div>
