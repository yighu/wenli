
<div>
<h3>第五章</h3>
<p>1摩西召以色列众、告之曰、以色列人欤、我所谕尔之典章律例、尔当听从、学习遵行、</p>
<p>2我上帝耶和华在何烈、与我侪立约、</p>
<p>3非与我祖立约、乃与我侪今日在此尚存者也、</p>
<p>4耶和华在山上、由火中与尔晤对而言、</p>
<p>5当时尔曹惧火、不敢登山、我立于耶和华与尔曹之间、以耶和华言告尔曰、</p>
<p>6我乃尔之上帝耶和华、导尔出埃及、脱于奴隶之室、○</p>
<p>7余而外、勿更有他神、○</p>
<p>8勿雕偶像、勿造上天下地、地下水中、百物之像、</p>
<p>9勿拜跪、勿崇奉、以我耶和华尔之上帝、乃忌邪之上帝、恶我者讨其罪、自父及子、至三四世、</p>
<p>10爱我守我诫者、锡之慈惠、至千百世、○</p>
<p>11勿妄称尔上帝耶和华之名、盖耶和华必不以妄称者为无罪、○</p>
<p>12当守安息日、以为圣日、遵尔上帝耶和华所命、</p>
<p>13六日间、宜勤劳、作尔庶务、</p>
<p>14惟七日、乃尔上帝耶和华之安息、是日尔与子女、仆婢牛驴、暨诸牲畜、及寓尔家之远人、皆毋操作、使尔仆婢休憩、与尔无异、</p>
<p>15当忆昔在埃及、服役于人、尔上帝耶和华以能手奋臂、导尔出之、故命尔守安息日、○</p>
<p>16遵尔上帝耶和华命、敬尔父母、以致延年纳福、于尔上帝耶和华所锡之地、○</p>
<p>17毋杀人、○</p>
<p>18毋行淫、○</p>
<p>19毋攘窃、○</p>
<p>20毋妄证以陷人、○</p>
<p>21毋贪人之妻室、与其第宅田畴、仆婢牛驴、及凡所有、○</p>
<p>22以上诸言、耶和华在山上、由火云幽暗中、大声谕尔会众、此外无复增益、书之二石版、以授于我、</p>
<p>23当时火焚于山、声出晦冥、尔既闻之、尔之族长长老、进于我前、</p>
<p>24曰、我上帝耶和华显其大荣大威、俾我目睹、我闻其声、由火中出、今日乃知上帝与人言、而人犹得生存、</p>
<p>25今我胡为致死、此大火将灭我、如我再闻我上帝耶和华之声、则必陨没、</p>
<p>26凡有血气者、谁如我闻维生上帝出自火中之声、而犹生存者乎、</p>
<p>27尔其近前、听我上帝耶和华所言、我上帝耶和华所谕尔者、以告于我、我必听从遵行、○</p>
<p>28尔以此言告我、耶和华悉闻之、谕我曰、我闻斯民所语于尔、皆善言也、</p>
<p>29愿其存心畏我、恒守我诫、俾受福祉、爰及子孙、历世靡暨、</p>
<p>30尔往告曰、当归汝幕、</p>
<p>31惟尔侍立我侧、我将以诫命典章律例示尔、以教斯民、使行于我所赐为业之地、</p>
<p>32故尔上帝耶和华所命尔者、尔当谨守遵行、勿偏于左、勿偏于右、</p>
<p>33遵行尔上帝耶和华所命之道、致尔生存纳福、延年于尔所得为业之地、</p>

</div>
