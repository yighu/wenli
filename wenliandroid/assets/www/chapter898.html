
<div>
<h3>第二十二章</h3>
<p>1耶和华谕我曰、</p>
<p>2人子欤、此血邑、尔欲鞫之乎、鞫之、使知其可恶之事、</p>
<p>3曰、主耶和华云、斯邑之中、流人之血、作诸偶像、自染污蔑、其日迩矣、</p>
<p>4尔流人血、自取罪戾、尔作偶像、自染污蔑、尔之日伊迩、尔之年殆尽、故我使尔为列国所侮辱、为万邦所姗笑、</p>
<p>5尔名劣多乱者乎、遐迩之人、必讥笑尔、</p>
<p>6以色列牧伯、各奋其力、流血于尔中、</p>
<p>7尔中有人轻视父母、虐遇宾旅、欺凌孤寡、</p>
<p>8藐我圣物、犯我安息、</p>
<p>9尔中有毁谤者、流人之血、有人食于山、行淫乱、</p>
<p>10烝父继室、辱因天癸而污之妇、</p>
<p>11有行可憎于邻妻、有秽乱子妇、有玷辱异母之姊妹、</p>
<p>12受贿以流人血、贷金而取利息、行暴于邻、得财无厌、而忘乎我、主耶和华言之矣、</p>
<p>13因尔所得非义之利、及尔中所流之血、我则击掌、</p>
<p>14我处尔之日、尔心岂能忍受、尔手岂有力乎、我耶和华言之、亦必成之、</p>
<p>15我必散尔于列国、分尔于异邦、消除尔之污蔑、</p>
<p>16尔必于异邦人前、身受侮辱、则知我乃耶和华、○</p>
<p>17耶和华谕我曰、</p>
<p>18人子欤、我视以色列家为渣滓、彼在炉中、若铜铁锡铅、为银之渣滓、</p>
<p>19主耶和华曰、因尔成为渣滓、我必集尔于耶路撒冷、</p>
<p>20犹人集银铜铁铅锡于炉、吹火以镕之、如是我必震怒、发忿集尔、置于其中而镕之、</p>
<p>21我必集尔、以我烈怒之火、吹及尔身、镕尔于其中、</p>
<p>22犹镕银于炉中、尔镕于其中、则知我耶和华倾怒于尔、○</p>
<p>23耶和华谕我曰、</p>
<p>24人子欤、当告斯土曰、尔乃不洁之地、震怒之日、甘霖不沛、</p>
<p>25其中之先知结党、若狮狂吼、攫而裂物、吞噬人灵、取其珍宝、以致邑中嫠妇众多、</p>
<p>26其祭司干我法律、污我圣物、不辨圣与不圣、不使人别洁与不洁、掩目不顾我之安息、致我见渎于民中、</p>
<p>27其中之牧伯、若狼攫而裂物、惟欲流血、殄灭人灵、以获不义之利、</p>
<p>28其先知以不坚之泥、为人涂垣、所见虚伪、所占妄诞、彼谓主耶和华言之、然耶和华未言也、</p>
<p>29斯土之民、用强暴、行攘夺、骚扰贫乏、妄虐羇旅、</p>
<p>30我于其中、欲觅一人、以筑垣墉、为国立于缺处、在于我前、免我歼灭、而不可得、</p>
<p>31故我倾怒于众、以我发忿之火灭之、依其所为、报于其首、主耶和华言之矣、</p>

</div>
