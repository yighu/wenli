
<div>
<h3>第二十九章</h3>
<p>1大卫王谓会众曰、我子所罗门、乃耶和华所简、今尚冲弱、而工程浩大、盖此殿宇非为人也、乃为耶和华上帝也、</p>
<p>2我既竭力为我上帝室、预备金银铜铁材木、俱适其用、且有玛瑙、嵌石、花石、及诸宝石、与白石甚多、</p>
<p>3因我慕我上帝室、故于所备建圣室外、以己所储之金银、献于我上帝室、</p>
<p>4即俄斐之金三千他连得、煆炼之银七千他连得、以盖诸室之壁、</p>
<p>5以之制造金银器皿、及工匠一切选作、今日孰乐献己于耶和华乎、</p>
<p>6于是诸族长、以色列支派之牧伯、千夫长、百夫长、及为王督工者、皆乐输焉、</p>
<p>7为建上帝室之用、共输金五千他连得、金币一万、银一万他连得、铜一万八千他连得、铁十万他连得、</p>
<p>8凡有宝石、则献入耶和华室之府库、革顺裔耶歇掌之、</p>
<p>9众既尽心乐输于耶和华、民则欢悦、大卫王亦欣喜弗胜、○</p>
<p>10大卫在会众前、称颂耶和华曰、我祖以色列之上帝耶和华欤、尔宜称颂、永世靡暨、</p>
<p>11耶和华欤、尔为尊大、具有权能荣耀、胜捷威严、凡在天在地者、悉属乎尔、耶和华欤、国为尔有、尔被高举、为万有之首、</p>
<p>12富贵由尔而来、尔治万有、能力在于尔手、尔手使人昌大、赐众以力、</p>
<p>13我上帝欤、我称谢尔、颂尔荣名、</p>
<p>14我何人斯、我民为谁、乃能如此乐输、盖万物由尔而来、我侪以属尔者献于尔也、</p>
<p>15我侪在尔前、为远人、为羁旅、同于列祖、在世之日如影、无永存之希望、</p>
<p>16我上帝耶和华欤、我侪为尔圣名建室、所备多材、俱出尔手、皆为尔有、</p>
<p>17我上帝欤、我知尔鉴察人心、喜悦端正、凡此诸物、我以正心乐输、我见尔民在此乐输、亦欣喜焉、</p>
<p>18我列祖亚伯拉罕、以撒、以色列之上帝、耶和华欤、愿使尔名恒存此念、坚心于尔、</p>
<p>19俾我子所罗门、尽心守尔诫命、法度典章、成此诸事、以我所备者建造殿宇、○</p>
<p>20大卫谓会众曰、当颂赞尔之上帝耶和华、会众遂颂赞其列祖之上帝耶和华、俯首而拜耶和华与王、</p>
<p>21翌日献祭、奉燔祭于耶和华、牡犊一千、牡羊一千、羔羊一千、与其灌祭、又为以色列众献祭甚多、</p>
<p>22是日于耶和华前、式饮式食、喜乐不胜、复立大卫子所罗门为王、膏之归耶和华为君、亦膏撒督为祭司、</p>
<p>23于是所罗门居耶和华所赐之位、继父大卫为王、无不亨通、以色列众咸听从之、</p>
<p>24诸牧伯勇士、及大卫王众子、皆服从所罗门王、</p>
<p>25耶和华使所罗门于以色列众前、极为尊大、赐以威严、以色列之前王、咸不及之、○</p>
<p>26耶西子大卫治以色列众、</p>
<p>27为王四十年、在希伯仑七年、在耶路撒冷三十三年、</p>
<p>28寿高年迈、富贵尊荣而逝、子所罗门嗣位、</p>
<p>29大卫王事迹之始末、载于先见撒母耳书、先知拿单书、先见迦得书、</p>
<p>30其国事暨勇力、及彼与以色列、并诸国所历之事、悉载之焉、</p>

</div>
