
<div>
<h3>第三章</h3>
<p>1是日、我返犹大与耶路撒冷俘囚之时、</p>
<p>2我将招集万邦、携至约沙法谷而鞫之、因其以我民即我业以色列、散于列邦、并分我地、</p>
<p>3且为我民掣签、以童易妓、鬻女得酒而饮、</p>
<p>4推罗西顿、及非利士四境欤、尔与我何涉、尔欲报复于我乎、如尔报我、我必疾使尔报归于尔首、</p>
<p>5尔既劫我金银、以我珍宝、携入尔宫、</p>
<p>6以犹大及耶路撒冷人、鬻于希腊人、俾远离其境、</p>
<p>7我将激之、离尔所鬻而至之地、使尔之报、归于尔首、</p>
<p>8且鬻尔之子女于犹大人、彼鬻于示巴、即远方之国、耶和华言之矣、○</p>
<p>9当宣告于列邦曰、尔其备战、激励勇士、使战士咸进而上、</p>
<p>10以犁制剑、以镰制戈、懦者当曰、我乃勇士、</p>
<p>11四周诸邦、尔其迅速来集、耶和华欤、使尔勇士、莅临于此、</p>
<p>12列国其兴、上至约沙法谷、我坐于彼、而鞫四周诸民、</p>
<p>13禾稼既熟、当以镰刈之、酒醡既盈、其池既溢、当至而践之、以其恶大也、</p>
<p>14群众群众、在于断定谷、耶和华在断定谷之日伊迩矣、</p>
<p>15日月晦冥、星辰敛曜、</p>
<p>16耶和华自锡安号呼、自耶路撒冷发声、天地震动、惟耶和华必为其民之避所、为以色列人之保障、</p>
<p>17尔则知我乃尔之上帝耶和华、居于锡安、我之圣山、于是耶路撒冷为圣、外人不复经行其中、</p>
<p>18是日也、山滴酒醴、冈流乳酪、犹大诸溪流水、耶和华室出泉、灌溉什亭谷、</p>
<p>19埃及将成荒芜、以东必为荒野、因其虐遇犹大人、流无辜之血于其地、</p>
<p>20惟犹大必永存、耶路撒冷历世弗替、</p>
<p>21昔我未雪之血、今必雪之、耶和华居于锡安故也、</p>

</div>
