
<div>
<h3>第二十四章</h3>
<p>1人娶妻后、见其有疵、而不之悦、当书离书、付于其手、使出其家、</p>
<p>2既出之后、则可他适、</p>
<p>3如其后夫亦不之悦、付以离书而出之、或后夫死、</p>
<p>4其前夫既出之、为人所玷、勿复娶之、此乃耶和华所恶者、尔上帝耶和华所赐为业之地、不可污之、</p>
<p>5人新娶、不可往战、不可任职、必处于家、历至一年、以悦其妻、○</p>
<p>6毋取上下磨为质、盖质人之生命也、○</p>
<p>7如以色列人窃取同族以为奴、或鬻于人、必致之死、以除恶于尔中、○</p>
<p>8宜慎癞疾、遵行利未人祭司所训之例、我所命祭司者、俱当守之、</p>
<p>9昔尔出埃及时、尔上帝耶和华在途间、所行于米利暗者、尔当忆之、○</p>
<p>10如贷于人、勿入其家取质、</p>
<p>11必立于外、待其携质出以予尔、</p>
<p>12如其人贫、勿留其质越宿、</p>
<p>13日入时、必反之、使其有衣以寝、为尔祝嘏、则尔上帝耶和华必以为义、</p>
<p>14贫乏佣人、或尔同族、或寓于尔邑之宾旅、勿虐待之、</p>
<p>15届期必给以值、勿至日没、以其贫乏、厥心在此、恐其吁耶和华、致罪归尔、○</p>
<p>16毋因子而杀父、毋因父而杀子、惟依其罪、而杀其人、○</p>
<p>17宾旅与孤、勿反其正、勿以嫠衣为质、</p>
<p>18当忆昔在埃及、尔为奴隶、尔上帝耶和华赎尔以出、故我命尔行此、○</p>
<p>19尔刈田禾、若遗一束、勿返取、当留与宾旅及孤寡、致尔上帝耶和华于尔凡百所为、锡嘏于尔、</p>
<p>20既扑橄榄、毋得再扑、必归宾旅及孤寡、</p>
<p>21既摘葡萄、毋得再摘、必归宾旅及孤寡、</p>
<p>22当忆昔在埃及、尔为奴隶、故我命尔行此也、</p>

</div>
