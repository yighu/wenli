
<div>
<h3>第十五章</h3>
<p>1嗣后耶和华于异象中、谕亚伯兰曰、亚伯兰欤、毋惧、我为尔盾、大赉于尔、</p>
<p>2亚伯兰曰、主耶和华欤、何以赐我、盖我无子、承我业者、大马色人以利以谢也、</p>
<p>3又曰、尔未赐我子、育于我家者、将为我嗣、</p>
<p>4耶和华谕之曰、此非尔嗣、必自尔出者、乃为尔嗣、</p>
<p>5遂携之出、曰、仰观于天、众星可核数乎、又曰、汝苗裔必如是、</p>
<p>6亚伯兰信耶和华、耶和华以此为其义、</p>
<p>7又曰、我乃耶和华、昔挈尔出迦勒底之吾珥、将以此地、赐尔承之、</p>
<p>8曰、主耶和华欤、我承此地、何以知之、</p>
<p>9曰、为我取三岁之牝牛、牝山羊、牡绵羊、及鸤鸠雏鸽各一、</p>
<p>10遂取而中剖之、置之两旁、使各相对、惟鸟不剖、</p>
<p>11有鸷鸟下、集于牲牷、亚伯兰驱之、</p>
<p>12日将入、亚伯兰酣睡、幽暗临之、使之恐惧、</p>
<p>13耶和华谕之曰、尔当实知、汝裔必旅于异邦、服役良苦、历四百年、</p>
<p>14其所服事之邦、我必鞫之、厥后汝裔、得其重赀以出、</p>
<p>15尔必安然归祖、考终而葬、</p>
<p>16越至四世、尔之苗裔、必归斯土、盖亚摩利族之罪、尚未贯盈、</p>
<p>17日入而昏、有出烟之炉、与已燃之炬、由牲牷中而过、</p>
<p>18当日耶和华与亚伯兰约、曰、我以斯土、赐尔苗裔、自埃及河、至伯拉大河、</p>
<p>19即基尼、基尼洗、甲摩尼、</p>
<p>20赫、比利洗、利乏音、</p>
<p>21亚摩利、迦南、革迦撒、耶布斯诸族之地、</p>

</div>
