
<div>
<h3>第十五章</h3>
<p>1及晨、祭司诸长、长老、士子、全会共议、遂系耶稣、曳而付于彼拉多、</p>
<p>2彼拉多问曰、尔为犹太人王乎、答曰、尔言之矣、</p>
<p>3祭司诸长多端讼之、</p>
<p>4彼立多复问曰、尔无所答乎、众何多端讼尔也、</p>
<p>5耶稣终不答、彼拉多奇之、</p>
<p>6届节期、方伯例释一囚、任众所求、</p>
<p>7有巴拉巴者、与叛者同系、若辈叛时、曾杀人焉、</p>
<p>8众进、求其依例而行、</p>
<p>9彼拉多曰、尔欲我释犹太人王乎、</p>
<p>10盖知祭司诸长、因媢嫉而付之也、</p>
<p>11祭司诸长唆众、宁释巴拉巴、</p>
<p>12彼拉多复语之曰、然则尔所谓犹太人王者、我何以处之、</p>
<p>13众又呼曰、钉之十架、</p>
<p>14彼拉多曰、彼行何恶耶、众愈呼曰、钉之十架、</p>
<p>15彼拉多欲惬众意、乃释巴拉巴、鞭耶稣、付之钉十架、○</p>
<p>16士卒曳之入院、即公廨也、召集全营、</p>
<p>17衣以紫袍、编棘冕冠之、</p>
<p>18致敬曰、犹太人王、安哉、</p>
<p>19又以苇击其首、唾之、屈膝拜之、</p>
<p>20戏毕、褫紫袍、衣以故衣、曳出、以钉十架、○</p>
<p>21有古利奈人西门、即亚力山大与鲁孚之父、来自田间、经此、众强之偕往、负耶稣之十架、</p>
<p>22众携耶稣至各各他、译即髑髅处、</p>
<p>23以酒和没药饮之、弗受、</p>
<p>24遂钉之十架、阄分其衣、以观孰得、</p>
<p>25钉时、乃在巳初、</p>
<p>26标其罪状书曰、犹太人王、</p>
<p>27有二盗同钉、一左一右、</p>
<p>28 29过者诮之、摇首曰、噫、尔毁殿、三日复建之、</p>
<p>30可自救、由十架而下也、</p>
<p>31祭司诸长、与士子、亦如是戏之、相语曰、彼救他人、不能自救耶、</p>
<p>32以色列王基督、今可由十架而下、俾我见而信也、同钉者亦诟之、○</p>
<p>33自午正至申初、遍地晦冥、</p>
<p>34申初、耶稣大声呼曰、以利、以利、拉马撒巴各大尼、译即我上帝、我上帝、何遗我耶、</p>
<p>35旁立者有人闻之曰、彼呼以利亚也、</p>
<p>36一人趋前、以海绒渍酰、束于苇以饮之、曰、姑听之、试观以利亚来取之下否、</p>
<p>37耶稣大声而呼、气遂绝、</p>
<p>38殿幔自上至下裂为二、</p>
<p>39百夫长立于前、见其如是气绝、则曰、斯人诚上帝子也、</p>
<p>40有数妇远观、中有抹大拉之马利亚、少雅各与约西之母马利亚、并撒罗米、</p>
<p>41即耶稣在加利利时、从而供事之者、又有多妇、即与之同上耶路撒冷者、○</p>
<p>42是日乃备节之日、即安息之前一日、</p>
<p>43既暮、有亚利马太之约瑟来、彼乃尊贵议士、仰慕上帝国者、毅然入见彼拉多、求耶稣尸、</p>
<p>44彼拉多奇耶稣已死、召百夫长问其死久否、</p>
<p>45既知之、则以尸予约瑟、</p>
<p>46约瑟市枲布、取尸下、裹之、葬于磐凿之墓、转石于墓门、</p>
<p>47抹大拉之马利亚、及约西之母马利亚、见其葬处、</p>

</div>
