
<div>
<h3>第四十二章</h3>
<p>1约伯对耶和华曰、</p>
<p>2我知尔万事能为、尔之意旨、莫能止之、</p>
<p>3孰以无知之词、晦厥意旨乎、我所言者、我不自知、奥妙之事、我所不明、</p>
<p>4我将言之、求尔垂听、我将问尔、愿尔示之、</p>
<p>5昔我耳闻尔、今我目睹尔、</p>
<p>6故我自憾、在于灰尘、而自悔焉、○</p>
<p>7耶和华谕约伯之后、谕提幔人以利法曰、我怒及尔、与尔二友、因尔曹论我、不如我仆约伯之正、</p>
<p>8当取牡牛七、牡羊七、诣我仆约伯、为己献燔祭、我仆约伯将为尔祈祷、我悦纳之、不依尔之愚昧待尔、盖尔曹论我、不如我仆约伯之正、</p>
<p>9于是提幔人以利法、书亚人比勒达、拿玛人琐法、往遵耶和华命而行、耶和华悦纳约伯、</p>
<p>10约伯既为其友祈祷、耶和华则转其困厄、依昔所有、赐之维倍、</p>
<p>11时、约伯兄弟姊妹、与素相识者俱至、同食于其家、因耶和华降灾、悼而慰之、各馈金一、金环一、</p>
<p>12耶和华锡嘏约伯之暮年、尤盛于畴昔、有羊一万四千、驼六千、牛一千耦、牝驴一千、</p>
<p>13子七女三、</p>
<p>14长女命名耶米玛、次女命名基洗亚、季女命名基连哈朴、</p>
<p>15境内女子、未有如约伯女之美者、其父赐以遗业、于其兄弟中、</p>
<p>16嗣后约伯享寿百有四十岁、得见子孙四代、</p>
<p>17约伯寿高年迈而终、</p>

</div>
