
<div>
<h3>第二十二章</h3>
<p>1宁求令闻、愈于多财、宁得恩宠、愈于金银、</p>
<p>2贫富错处、悉为耶和华所造、</p>
<p>3精明者见害而隐避、朴拙者前往而遘灾、</p>
<p>4谦逊及寅畏耶和华之报、即富有尊荣与寿考、</p>
<p>5乖戾者之途中、具有荆棘罗网、保其生者必远之、</p>
<p>6以当行之道训童稚、至老必不离之、</p>
<p>7富者握贫人之权、贷者为债主之仆、</p>
<p>8播恶者必敛祸、其怒之势必败、</p>
<p>9善其目者、以食食贫、必获福祉、</p>
<p>10逐侮慢者、则衅端泯焉、争鬬与凌辱息焉、</p>
<p>11好清心者、因其嘉言、王与之友、</p>
<p>12耶和华祐智者、败谲者之言、</p>
<p>13惰者云、外有狮、行于途、必见杀、</p>
<p>14淫妇之口乃深阱、耶和华所恶者、必陷其中、</p>
<p>15孩童之心、包藏愚昧、惩之以杖、则除去之、</p>
<p>16虐贫利己、馈遗富人、俱必匮乏、○</p>
<p>17倾耳以听智者之言、专心于我知识、</p>
<p>18存之于衷、衔之于口、斯为美、</p>
<p>19我今日示尔、俾尔仰赖耶和华、</p>
<p>20谋略知识、我岂未录以遗尔乎、</p>
<p>21使尔确知真理、能以真言复遣尔者、○</p>
<p>22人既贫穷、勿加侵夺、坐于邑门、勿欺困苦、</p>
<p>23盖耶和华必伸其冤、凡夺之者、必夺其命、</p>
<p>24易怒者、勿与交际、暴躁者、勿与相偕、</p>
<p>25恐习其行、自陷网罗、</p>
<p>26勿为人拊掌、勿为债作保、</p>
<p>27胡为使人因尔无偿、夺尔卧榻、</p>
<p>28昔时田界、先祖所定、不可迁移、</p>
<p>29尔不见人勤厥事乎、彼必立于王前、不侍庸人之侧、</p>

</div>
