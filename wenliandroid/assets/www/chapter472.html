
<div>
<h3>第二十一章</h3>
<p>1约沙法与列祖偕眠、同葬于大卫城、子约兰嗣位、</p>
<p>2约兰弟、约沙法子、亚撒利雅、耶歇、撒迦利雅、亚撒利雅、米迦勒、示法提雅、皆以色列王约沙法子、</p>
<p>3其父厚赐以金银珍宝、及犹大之坚城、约兰为长子、故以国予之、</p>
<p>4约兰兴起、得治其父之国、则自强霸、以刃戮其诸弟、及以色列牧伯数人、</p>
<p>5约兰即位时、年三十有二、在耶路撒冷为王、凡历八年、</p>
<p>6循以色列列王之道、效亚哈家所为、盖娶亚哈女为后、行耶和华所恶、</p>
<p>7然耶和华不欲灭大卫家、因与大卫立约、许以永赐灯光于彼、爰及子孙、</p>
<p>8当约兰时、以东叛犹大、脱于其手、立王自治、</p>
<p>9约兰率军长、及所有之车而往、以东人围之、约兰夜起击之、及其车长、</p>
<p>10如是以东叛犹大、至于今日、立拿亦同时而叛、因约兰违弃其列祖之上帝耶和华也、</p>
<p>11且建崇邱于犹大山、使耶路撒冷居民徇欲、诱惑犹大人、</p>
<p>12有先知以利亚之书至曰、尔祖大卫之上帝耶和华云、因尔不循尔父约沙法、与犹大王亚撒之道、</p>
<p>13乃从以色列列王之道、使犹大人及耶路撒冷居民徇欲、如亚哈家然、又戮尔父家诸弟、愈于尔者、</p>
<p>14耶和华必以巨灾击尔民、与尔妻孥、及凡所有、</p>
<p>15尔必患肠疾甚剧、日即坠脱、○</p>
<p>16耶和华激非利士人、与附近古实之亚拉伯人、来攻约兰、</p>
<p>17侵入犹大、掠王宫之货财、虏其诸子后妃、除季子约哈斯外、一子靡遗、</p>
<p>18此后、耶和华使约兰患肠疾、莫能疗治、</p>
<p>19厥疾缠绵、越二年肠坠、痛极而卒、其民不为之焚物、如昔之为其列祖然、</p>
<p>20约兰即位时、年三十有二、在耶路撒冷为王、凡历八年、逝世无人思慕、葬于大卫城、不在列王之墓、</p>

</div>
