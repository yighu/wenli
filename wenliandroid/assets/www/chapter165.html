
<div>
<h3>第四章</h3>
<p>1越至末日、耶和华室之山、必坚立为众山之冠、超乎诸岭、万邦汇之、</p>
<p>2众民将往而言曰、其来、我侪登耶和华之山、诣雅各上帝之室、彼将教我以其道、我将履于其途、盖法律自锡安而出、耶和华之言、由耶路撒冷而来、</p>
<p>3彼将行鞫于列邦、审判远方之强国、俾其以剑制犁、以戈制镰、国不兴戎相攻、人不复习战、</p>
<p>4惟各坐其葡萄及无花果树下、无人使之恐怖、万军之耶和华口言之矣、</p>
<p>5万民各奉其神之名而行、惟我侪必奉我上帝耶和华之名而行、至于永久焉、○</p>
<p>6耶和华曰、是日我必集跛者、聚逐者、及我所困苦者、</p>
<p>7使跛者为遗民、屏诸远方者为强国、耶和华治之于锡安山、自今以迄永久、</p>
<p>8锡安女之山、群羊之台欤、昔日之权、耶路撒冷女之国、必复于尔、</p>
<p>9今尔何为号呼、尔中无王、尔之谋士陨没、致尔痛苦、若临产之妇乎、</p>
<p>10锡安女欤、尔其痛苦劬劳、若临产之妇、盖尔必出邑居野、且至巴比伦、在彼得救、耶和华将赎尔于敌手、</p>
<p>11今有多国集而攻尔、曰、愿彼被污、愿我目睹所欲临于锡安者、</p>
<p>12但彼不知耶和华之意、不明其谋、盖耶和华集之、如集禾束在于禾场、</p>
<p>13锡安女欤、起而践之、我必使尔角为铁、尔蹄为铜、尔将击碎多民、献其利于耶和华、奉其财于全地之主、</p>

</div>
