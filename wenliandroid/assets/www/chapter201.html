
<div>
<h3>第二十七章</h3>
<p>1耶和华谕摩西曰、</p>
<p>2告以色列族云、以人许愿、俾归耶和华、则必估其价、</p>
<p>3循圣所权衡、自二十岁至六十岁者、男五十舍客勒、</p>
<p>4女三十舍客勒、</p>
<p>5自五岁至二十岁者、男二十舍客勒、女十舍客勒、</p>
<p>6自一月至五岁者、男五舍客勒、女三舍客勒、</p>
<p>7自六十岁以上者、男十五舍客勒、女十舍客勒、</p>
<p>8倘其人贫乏、不能如价、则宜携至祭司前、祭司视其力以估之、○</p>
<p>9如以可献之牲畜、许于耶和华、则必以为圣、</p>
<p>10美恶毋相易、如以此易彼、则所许所易者、俱必为圣、</p>
<p>11如所许者、为不洁之畜、不堪以献耶和华、则必置之祭司前、</p>
<p>12祭司估其价、或美或恶、依其所估而定、</p>
<p>13如欲赎之、必于所估之价、加五分之一、○</p>
<p>14如以第宅区别为圣、归于耶和华、祭司必估其价、或美或恶、依其所估而定、</p>
<p>15如欲赎之、必于所估之价、加五分之一、宅则归己、○</p>
<p>16如以为业之田区别为圣、归于耶和华、当视播种之多寡、以估其价、播大麦一贺梅尔者、价值五十舍客勒、</p>
<p>17如其献田自禧年始、则尔所估之价为定、</p>
<p>18如其献田在禧年后、则祭司必核其后至禧年之岁月、以减其价、</p>
<p>19如献田者自欲赎之、当于所估之价、加五分之一、田则归己、</p>
<p>20如不赎之、或鬻于他人、则不可复赎、</p>
<p>21禧年既届、必以其田归耶和华为圣、如永献之地然、而为祭司之业、</p>
<p>22如以所购于人、非其所受为业之田、献于耶和华为圣、</p>
<p>23则祭司必依尔所估之价、视禧年之远近而定、是日彼以其金、归于耶和华为圣、</p>
<p>24迨至禧年、田归鬻者、即其原主、</p>
<p>25凡尔所估之价、必循圣所权衡、二十季拉为一舍客勒、</p>
<p>26惟首生之畜、或牛或羊、既归耶和华为圣、不得再献、乃属于耶和华也、</p>
<p>27若为不洁之畜、则必赎之、依尔所估之价、加五分之一、如其不赎、则依所估而鬻之、○</p>
<p>28凡献于耶和华之物、无论人畜田亩、俱不得鬻、亦不得赎、凡所献者、乃为至圣、属于耶和华、</p>
<p>29凡当灭者、不可复赎、必致之死、○</p>
<p>30凡土所产、无论地之谷、树之果、什一归诸耶和华、是为圣物、</p>
<p>31所应输之什一、人欲赎之、必加五分之一、</p>
<p>32牛羊过于杖下者、必以什一归诸耶和华为圣、</p>
<p>33或美或恶、毋庸察、亦毋庸易、如其易之、则二者俱为圣、不得复赎、</p>
<p>34以上所载、乃耶和华在西乃山、谕摩西告以色列族之诫命、</p>

</div>
