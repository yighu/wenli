
<div>
<h3>第二十章</h3>
<p>1我又见一使自天而降、手有深渊之钥与大链、</p>
<p>2遂执龙、即老蛇、亦为魔为撒但者、缚之以至千年、</p>
<p>3投之于渊、闭而加印其上、使不再惑列邦、迨千年后、必暂释之、○</p>
<p>4我又见诸座、居其上者、得权以鞫、又见因耶稣之证、及上帝之道、而被斩者之灵、与未拜兽及其像、未受其印志于额于手者、彼皆得生、与基督共王千年、</p>
<p>5此乃第一复起也、其余死者尚未得生、迨届千年焉、</p>
<p>6与于第一复起者、福且圣矣、二次之死无权于彼、将为上帝及基督之祭司、与基督共王千年、○</p>
<p>7既届千年、撒但将释于囹圄、</p>
<p>8出惑在地四极之邦、即歌革与玛各也、且集之以战、其数如海沙焉、</p>
<p>9遂游行地上、围圣徒之营、与蒙爱之邑、有火降自天而灭之、</p>
<p>10惑之之魔、被投于火与硫之湖、兽及伪先知亦在焉、昼夜痛苦、以至世世、○</p>
<p>11我又见一座大而且白、及居其上者、地与天自其前而遁、不得其所、</p>
<p>12我见死者、尊与卑均立座前、诸书遂展、又有他书展焉、即维生之书也、死者依其行、如书所载而被鞫、</p>
<p>13海及死与阴府、亦出其中之死者、各依其行而被鞫、</p>
<p>14死与阴府亦见投于火湖、即二次之死也、</p>
<p>15凡未录于维生之书者、则见投于火湖焉、</p>

</div>
