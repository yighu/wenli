
<div>
<h3>第二十章</h3>
<p>1耶和华谕摩西曰、</p>
<p>2告以色列族云、凡以色列族、及旅于其中者、以子女献摩洛、杀无赦、斯土之民以石击之、</p>
<p>3以子女献摩洛、乃污我圣所、渎我圣名、我必怒之、绝于民中、</p>
<p>4若斯土之民、见其献子女于摩洛、佯为不见、不致之死、</p>
<p>5我必怒之、与其眷属、及凡徇欲从摩洛者、绝之民中、</p>
<p>6凡徇欲从巫觋术士者、我必怒之、绝于民中、</p>
<p>7当自洁为圣、我乃耶和华、尔之上帝也、</p>
<p>8当守我典章、而遵行之、我乃耶和华、使尔成圣也、</p>
<p>9诅父母者、杀无赦、既诅父母、罪必归之、</p>
<p>10淫人妻者、淫夫淫妇、俱杀无赦、</p>
<p>11烝父继室、是辱父、罪必归之、俱杀无赦、</p>
<p>12如乱其媳、是为逆伦、罪必归之、俱杀无赦、</p>
<p>13若亲男色、如近妇人、所行可憎、罪必归之、俱杀无赦、</p>
<p>14如人娶妻、并娶其母、是乃邪恶、三人俱爇以火、去邪恶于尔中、</p>
<p>15如人与兽淫合、必杀无赦、亦必杀兽、</p>
<p>16如女近合于兽、其罪归之、必杀无赦、亦必杀兽、</p>
<p>17如人娶姊妹、无论同父异母、异父同母者、事属可耻、俱必绝之民中、既辱姊妹、必负其罪、</p>
<p>18如妇行癸、人与同寝、妇亦相从、则犯其经、俱绝于民中、</p>
<p>19勿烝父母之姊妹、因辱戚属、俱负其罪、</p>
<p>20如烝伯叔之妻、是辱伯叔、俱负其罪、绝嗣而亡、</p>
<p>21如娶兄弟之妻、是辱兄弟、斯乃秽事、俱必绝嗣 、○</p>
<p>22当守我典章律例、而遵行之、使我导尔所入之地、不尔吐弃、</p>
<p>23我于尔前所逐之族、行此恶事、我实憎之、勿从其俗、</p>
<p>24我曾谕尔云、尔必承斯土、即我赐尔为业、流乳与蜜之地、我乃耶和华、尔之上帝、区别尔于万民、</p>
<p>25故当区别禽兽之洁与不洁、勿因我所区别为污之禽兽、匍匐于地之昆虫、致己为可憎、</p>
<p>26当归我为圣、盖我耶和华乃圣、区别尔于万民、俾尔属我、○</p>
<p>27无论男女、凡为巫觋术士者、杀无赦、其罪归之、当击以石、</p>

</div>
