
<div>
<h3>第三十四章</h3>
<p>1耶和华谕摩西曰、</p>
<p>2告以色列族云、汝入迦南地、得其四境为业、</p>
<p>3尔之南境、起于寻野、近乎以东、南界自盐海之极处而东、</p>
<p>4绕亚克拉滨山之南、延至于寻、出加低斯巴尼亚之南、越哈萨亚达、至于押们、</p>
<p>5自押们绕至埃及溪、止于大海、</p>
<p>6西界大海、</p>
<p>7北界起于大海、延至何珥山、</p>
<p>8自何珥山至哈马郊、延及西达达、</p>
<p>9自西斐仑而往、至哈萨以难为极、是为尔之北界、</p>
<p>10东界起于哈萨以难、延至示番、</p>
<p>11自示番延至利比拉、在亚延之东、又至基尼烈海之东隅、</p>
<p>12沿约但河、至盐海为极、尔地四界、即此、</p>
<p>13摩西告以色列族曰、斯即耶和华所命、掣签分于九支派、及半支派之地、</p>
<p>14盖流便迦得二支派、及玛拿西半支派、循其宗族、已得其业、</p>
<p>15在约但东、与耶利哥相对、日出之处、○</p>
<p>16耶和华谕摩西曰、</p>
<p>17为尔分地为业者、乃祭司以利亚撒、嫩之子约书亚、</p>
<p>18又简各支派牧伯一人、</p>
<p>19其人之名、犹大支派、耶孚尼子迦勒、</p>
<p>20西缅支派、亚米忽子示母利、</p>
<p>21便雅悯支派、基斯仑子以利达、</p>
<p>22但之支派、约利子布基、</p>
<p>23约瑟子玛拿西支派、以弗子汉聂、</p>
<p>24以法莲支派、拾弗但子基母利、</p>
<p>25西布伦支派、帕纳子以利撒番、</p>
<p>26以萨迦支派、阿散子帕铁、</p>
<p>27亚设支派、示罗米子亚希忽、</p>
<p>28拿弗他利支派、亚米忽子比大黑、</p>
<p>29以上所载、即耶和华所命、以迦南地分以色列族为业者、</p>
<p>↑返回页首</p>

</div>
