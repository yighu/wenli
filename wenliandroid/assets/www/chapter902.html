
<div>
<h3>第二十六章</h3>
<p>1十一年月朔、耶和华谕我曰、</p>
<p>2人子欤、推罗人论耶路撒冷曰、嘻嘻、众民之门已破、皆归于我、彼既荒凉、我必恢廓、</p>
<p>3故主耶和华曰、推罗乎、我为尔敌、必使多国攻尔、若海浪之冲激、</p>
<p>4毁推罗之城垣、摧其戍楼、去其尘埃、使为光洁之磐、</p>
<p>5而成海中晒网之所、为诸民所虏掠、主耶和华曰、我言之矣、</p>
<p>6彼之属邑、在平原者、必灭于刃、俾知我乃耶和华、</p>
<p>7主耶和华曰、我将使诸王之王、巴此伦王尼布甲尼撒、来自北方、率其车马骑兵、军旅民众、以攻推罗、</p>
<p>8平原属邑、必灭于刃、建台筑垒、连盾以攻尔、</p>
<p>9设锤冲城垣、以斧毁戍楼、</p>
<p>10因马之多、尘土蔽邑、敌入邑门、如入城缺、是时、因骑兵战车运车之行声、城垣震动、</p>
<p>11使其马足躏尔逵衢、以刃戮尔人民、尔之坚柱、必仆于地、</p>
<p>12劫尔珍宝、夺尔货财、毁尔城垣、坏尔华屋、木石尘土、俱投水中、</p>
<p>13我必息尔讴歌之声、不复闻尔琴瑟之音、</p>
<p>14使尔成为光洁之磐、晒网之所、不复建之、主耶和华曰、我耶和华言之矣、○</p>
<p>15主耶和华谓推罗曰、尔倾圮时、伤者呻吟、杀戮行于尔中、诸岛闻之、岂不震动乎、</p>
<p>16海滨君王、将下其位、解其朝服、去其绣衣、遍体战栗、而坐于地、恐惧不已、为尔惊骇、</p>
<p>17作哀歌云、有名之邑、巩建海中、为航海者所居、凡寓彼者、无不慑伏、奚倾圮乎、</p>
<p>18尔倾圮时、群岛战栗、海中诸岛、见尔灭亡、靡不骇愕、</p>
<p>19主耶和华曰、我使尔荒芜、若无居人之邑、使深渊没尔、大水淹尔、</p>
<p>20其时、我必使尔与下阴府之人、诣彼古昔之民、居于地之深处、久为荒寂之所、不复有人居于尔中、尔于生人之地、不再获荣、</p>
<p>21我必使尔灭没、永不复振、人虽索尔、而不之见、主耶和华言之矣、</p>

</div>
