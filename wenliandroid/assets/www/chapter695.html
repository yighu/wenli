
<div>
<h3>第百四十三篇</h3>
<p>大卫之诗○</p>
<p>1耶和华欤、听我祈祷、倾耳听我恳求、以信义俞允我兮、</p>
<p>2勿行鞫于尔仆、依尔视之、在世无一义人兮、</p>
<p>3仇敌迫我、倾我于地、俾我处于幽暗、如久死之人兮、</p>
<p>4我神昏愦、我心凄惨兮、</p>
<p>5我追忆昔日、思尔经纶、默念尔手所为兮、</p>
<p>6向尔举手、中心望尔、如槁壤之望雨兮、</p>
<p>7耶和华欤、其速允我、我神疲惫、勿向我掩面、免我同于就墓之人兮、</p>
<p>8我惟尔是恃、俾于清晨得闻慈言、我心仰尔、示我当行之路兮、</p>
<p>9耶和华欤、援我于敌、我逃匿于尔兮、</p>
<p>10尔为我上帝、尚其训我以行尔志、尔神乃善、祈导我于安平之地兮、</p>
<p>11耶和华欤、缘尔名而苏我、以尔义出我于难兮、</p>
<p>12我为尔仆、其依尔慈绝我敌、苦我者悉灭之兮、</p>

</div>
