
<div>
<h3>第六章</h3>
<p>1乌西雅王崩之年、我见主坐于崇高之位、衣裾充满殿宇、</p>
<p>2撒拉弗侍立其侧、各有六翼、以二翼蔽面、二翼覆足、二翼飞翔、</p>
<p>3交相呼曰、圣哉、圣哉、圣哉、万军之耶和华、其荣充乎寰宇、</p>
<p>4门阈之基、因呼者之声而震动、室盈以烟、</p>
<p>5我曰、祸哉我也、亡矣、我乃唇秽之人、居于唇秽民中、而目睹大君、万军之耶和华也、</p>
<p>6撒拉弗之一、飞而就我、手执爇炭、以钳取诸坛者、</p>
<p>7著于我口、曰、斯著尔口、尔愆已除、尔罪巳赦矣、</p>
<p>8我闻主声曰、予将谁遣、孰为我侪往、我曰、我在此、其遣我、</p>
<p>9曰、往告斯民云、尔其听之而不悟、视之而不明、</p>
<p>10使斯民心顽、耳聋、目瞆、免以目视、耳听、心悟、转移而得医焉、</p>
<p>11我曰、主欤、将至何时、曰、迨诸邑荒凉、无有居者、室庐阒寂、田亩荒芜、</p>
<p>12耶和华远徙其民、斯土遂极萧条、</p>
<p>13假令其中尚存什一、亦被焚毁、若栗与橡、经伐留干、其干乃圣裔也、</p>

</div>
