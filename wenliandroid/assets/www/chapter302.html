
<div>
<h3>第七章</h3>
<p>1耶路巴力即基甸、与相从之众夙兴、附哈律泉建营、米甸军于其北、在谷中、近摩利冈、</p>
<p>2耶和华谕基甸曰、从尔者过众、我不以米甸人付于其手、免以色列人向我自诩曰、我手自救、</p>
<p>3当宣告于民曰、凡畏惧战栗者、可绕基列山而归、于是归者二万二千、留者一万、</p>
<p>4耶和华又谕基甸曰、民犹过众、导至水滨、我将为尔试之、所言可偕尔往者、则偕往、不可偕尔往者、则不偕往、</p>
<p>5遂导至水滨、耶和华谕基甸曰、凡以舌餂水如犬者、别立一处、跪而饮者亦然、</p>
<p>6以手掬水而餂者、计三百人、其余皆跪而饮、</p>
<p>7耶和华谕基甸曰、我必借此餂水之三百人救尔、以米甸人付于尔手、余民可归其所、</p>
<p>8于是三百人取糇粮与角、其余以色列人、则遣之归己幕、只留三百人、米甸营在其下之谷中、</p>
<p>9是夜耶和华谕基甸曰、起、下入敌营、我付之于尔手、</p>
<p>10如尔畏葸、不敢往、可携尔仆普拉、偕至其营、</p>
<p>11得闻敌言、则有勇力、可下攻营、遂携仆普拉而往、至其营隅、近于行伍、</p>
<p>12米甸亚玛力与东方之人、偃卧于谷、如蝗众多、其驼无数、如海滨之沙、</p>
<p>13基甸既至、适有以梦告同侪曰、我梦麰麦饼一、转入米甸营、至于一幕、冲而覆之、</p>
<p>14同侪曰、此非他、乃以色列人约阿施子基甸之刃、上帝已以米甸全军付于其手、</p>
<p>15基甸闻梦及其占、则崇拜上帝、归以色列营、曰、起、耶和华已付米甸军于尔手、</p>
<p>16遂分三百人为三队、使各执角、并携空瓶、中藏火炬、</p>
<p>17命之曰、惟予是瞻是效、我至营隅、所行之事、尔亦行之、</p>
<p>18我与从者吹角、尔亦吹之、于营四周呼曰、为耶和华与基甸、○</p>
<p>19时值中更之初、甫易守营、基甸与从者百人至营隅、吹角破瓶、</p>
<p>20三队亦吹角破瓶、左手执炬、右手执角而吹、呼曰、耶和华与基甸之刃、</p>
<p>21各立其所、环营四周、全军溃乱、呼号而遁、</p>
<p>22三百人吹角、耶和华使全营之人以刃自相攻击、其军逃至西利拉之伯哈示他、又至亚伯米何拉之界、近于他巴、</p>
<p>23以色列人自拿弗他利、亚设、玛拿西会集、追袭米甸人、</p>
<p>24基甸遣使徇于以法莲山地曰、尔下、迎击米甸人、据守诸津、至伯巴拉及约但、以法莲众咸集、据守诸津、至伯巴拉及约但、</p>
<p>25擒米甸二伯俄立西伊伯、杀俄立于俄立磐、杀西伊伯于西伊伯醡酒处、追米甸人、携俄立西伊伯之首济约但、至基甸所、</p>

</div>
