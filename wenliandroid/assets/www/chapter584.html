
<div>
<h3>第二十二篇</h3>
<p>大卫之诗使伶长歌之调用朝鹿○</p>
<p>1我上帝、我上帝、何遗弃予、远离而不辅助、不听我之呻吟兮、</p>
<p>2我上帝欤、我昼吁尔、不蒙俞允、我夜吁尔、不获绥安兮、</p>
<p>3惟尔为圣、以以色列之颂赞为座兮、</p>
<p>4我之列祖、惟尔是恃、彼倚赖尔、尔救援之兮、</p>
<p>5彼呼吁尔、而蒙救援、彼倚赖尔、不至愧耻兮、</p>
<p>6惟我乃蚓而非人、为人凌辱、为民藐视兮、</p>
<p>7凡见我者、咸加戏笑、鼓唇摇首兮、</p>
<p>8曰、可托之于耶和华、俾其拯救、彼既悦之、任其救援兮、</p>
<p>9惟尔出我于胎、在我母怀、使我赖尔兮、</p>
<p>10予既诞育、托身于尔、自母生我、尔为我上帝兮、</p>
<p>11祈勿远我、患难迫近、助我无人兮、</p>
<p>12多有牡牛环我、巴珊健牛围我兮、</p>
<p>13向我张口、如咆哮吞噬之狮兮、</p>
<p>14我见倾如水、骨节尽脱、中心如蜡、销镕于内兮、</p>
<p>15精力既枯、有如破瓦、舌贴于龈、尔置我于死地之尘兮、</p>
<p>16犬类围我、恶党环我、刺我手足兮、</p>
<p>17我骨可数、众目眈眈视我兮、</p>
<p>18分我外衣、阄我衷服兮、</p>
<p>19耶和华欤、勿远离我、我之救济、速来援助兮、</p>
<p>20拯我魂于刃、救我命于犬类之势兮、</p>
<p>21尔已允我脱于兕角、祈拯我出于狮口兮、</p>
<p>22我将宣尔名于昆弟、颂尔于会中兮、</p>
<p>23寅畏耶和华者、当赞扬之、雅各之嗣、当尊荣之、以色列之裔、当敬畏之、</p>
<p>24困者之苦、彼未尝轻视厌恶、未尝掩面不顾兮、其人呼吁、乃垂听兮、</p>
<p>25我于大会之中、所颂赞者、乃由于尔、在畏尔者前、必偿我愿兮、</p>
<p>26谦卑者必得食而饱、寻求耶和华者、必颂扬之、愿尔心其永活兮、</p>
<p>27地之四极、将念耶和华而归之、列邦诸族、拜于其前兮、</p>
<p>28国祚属于耶和华、彼为列邦之主兮、</p>
<p>29地上之丰肥者、必饮食而敬拜兮、将归尘土、莫保其生者、必俯伏于其前兮、</p>
<p>30若子若孙、必奉事之、主之经营、必传后世兮、</p>
<p>31必来称述其义、以其所行、宣示后生之民兮、</p>

</div>
