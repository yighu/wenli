
<div>
<h3>第十五章</h3>
<p>1时、有法利赛人士子、自耶路撒冷来、就耶稣曰、</p>
<p>2尔之门徒、何犯古人遗传、不盥手而食乎、</p>
<p>3曰、尔何因尔遗传、犯上帝诫乎、</p>
<p>4盖上帝曰、敬尔父母、又曰、詈父母者、必死之、</p>
<p>5惟尔则曰、若人谓父母云、我所当奉于尔者、已献于上帝矣、</p>
<p>6遂可不敬父母、是尔以尔遗传、废上帝诫也、</p>
<p>7伪善者乎、以赛亚豫言指尔者、诚是也、</p>
<p>8曰、斯民以口尊我、而心则远我、</p>
<p>9其拜我徒然、以所教者、乃人所命也、</p>
<p>10遂召众语之曰、尔宜听而悟也、</p>
<p>11非入诸口者污人、惟出诸口者污人耳、</p>
<p>12门徒就之曰、法利赛人闻斯言而愠、尔知之乎、</p>
<p>13曰、凡植物非我天父所植者、将拔之、</p>
<p>14姑听之、彼乃瞽而导者、以瞽导瞽、二者皆陷于坑矣、</p>
<p>15彼得曰、斯喻明以教我、</p>
<p>16曰、尔曹犹未悟乎、</p>
<p>17岂不知入口者运于腹、而遗于厕乎、</p>
<p>18惟出诸口者由心而发、斯污人也、</p>
<p>19盖恶念、凶杀、淫乱、苟合、盗窃、妄证、讪谤、</p>
<p>20皆由心而发、斯乃污人、但未盥手而食、不污人也、○</p>
<p>21耶稣去彼、适推罗西顿境、</p>
<p>22有迦南妇出境、呼曰、主、大卫之裔、矜恤我、我女患鬼苦甚、</p>
<p>23耶稣不答、其徒至曰、妇呼于后、请遣之、</p>
<p>24曰、我奉使但为以色列家之亡羊而已、</p>
<p>25妇进而拜曰、主、助我、</p>
<p>26曰、取儿曹饼投狗、非宜也、</p>
<p>27妇曰、主、然、狗亦食其主案下遗屑耳、</p>
<p>28曰、妇乎、尔信大矣、如尔愿成之、自是女愈、○</p>
<p>29耶稣去彼、至加利利海滨、登山而坐、</p>
<p>30群众就之、携跛者、瞽者、喑者、残者、及诸病者、置其足前、遂医之、</p>
<p>31众见喑者言、残者痊、跛者行、瞽者明、则奇之、归荣以色列之上帝、○</p>
<p>32耶稣召其徒曰、我悯斯众、已偕我三日而无食、我不欲使之饥而去、恐途中困惫也、</p>
<p>33门徒曰、在野安得若许之饼、以饱斯众耶、</p>
<p>34耶稣曰、尔有饼几何、曰、七、及数小鱼耳、</p>
<p>35遂命众席地而坐、</p>
<p>36取七饼与鱼、祝谢而擘之、以予门徒、门徒予众、</p>
<p>37皆食而饱、拾其屑、盈七篮、</p>
<p>38食者、妇孺而外、四千人焉、</p>
<p>39耶稣散众、登舟、入马加丹境、</p>

</div>
