
<div>
<h3>第六章</h3>
<p>1子女当缘主顺从父母、斯乃善也、</p>
<p>2敬尔父母、此为寓许之首诫、</p>
<p>3俾尔畅遂、享寿于世、</p>
<p>4父勿激子女之怒、惟依主之训勉、而鞠育之、○</p>
<p>5仆当畏惧战栗、以忠心顺尔形躯之主、如于基督然、</p>
<p>6勿第以目前服役、若取悦于人者、惟如基督之仆、由心而行上帝之旨、</p>
<p>7欣然服役、如于主、非于人、</p>
<p>8盖知或为仆、或自主、必各依其所行之善、受报于主、</p>
<p>9主之待仆、亦当如是、勿恐吓之、盖知彼与尔之主在天、不以貌视人也、○</p>
<p>10此外、当赖主及其权能而刚健、</p>
<p>11衣上帝全备铠甲、克御魔之诡谲、</p>
<p>12盖我侪所与战者、非血气之人、乃诸执政者、掌权者、及此暗世之君、并天际之恶灵、</p>
<p>13当取上帝全备铠甲、俾克守御于艰难之日、迨诸事既成而卓然、</p>
<p>14故宜屹立、腰束以诚、胸护以义、</p>
<p>15以和平福音为所备之履、而著于足、</p>
<p>16又取信以为盾、能悉灭恶者之火箭、</p>
<p>17且取救济之冑、及圣神之剑、即上帝道也、</p>
<p>18以诸祈祷吁恳、感于圣神而恒求、于此儆醒不倦、为诸圣徒祈、</p>
<p>19亦为我祈、使我于启口时、毅然阐明福音之奥秘、</p>
<p>20缘此、我为缧绁中之使者、俾得侃侃而言、如所当言、○</p>
<p>21我所爱之兄弟推基古、乃于主为忠役者、彼将悉以我事告尔、</p>
<p>22为此我特遣之就尔、令尔知我景况、且慰尔心、○</p>
<p>23愿平康与爱与信、由父上帝、及主耶稣基督归尔、</p>
<p>24凡于我主耶稣基督、有不朽之爱者、愿恩惠偕尔焉、</p>

</div>
