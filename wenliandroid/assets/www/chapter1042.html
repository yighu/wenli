
<div>
<h3>第十二章</h3>
<p>1时、众集数万、致相蹂践、耶稣谓其徒曰、当谨防法利赛人之酵、即伪善也、</p>
<p>2盖未有掩而不露、隐而不知者、</p>
<p>3是故尔言于幽暗者、必闻于光明、附耳语于密室者、必宣于屋上、</p>
<p>4我友乎、我语汝、杀身而后、别无能为者、勿惧之、</p>
<p>5我以当惧者示尔、即杀后、又有权投于地狱者、我诚语汝、当惧者此也、</p>
<p>6五雀非二分金售乎、然于上帝前、其一亦不忘也、</p>
<p>7即尔首之发、亦皆见数、勿惧、尔较多雀尤贵也、</p>
<p>8我又语汝、凡认我于人前者、人子于上帝使者前、亦必认之、</p>
<p>9不认我于人前者、亦必不见认于上帝使者前、</p>
<p>10凡以言攻人子者、其人将得赦、惟亵渎圣神者、不得赦、</p>
<p>11人曳尔至会堂、及执政操权者前、毋虑何以对、何所言、</p>
<p>12盖于彼时、圣神必教尔以所当言也、○</p>
<p>13众中一人谓之曰、夫子、令我兄弟与我析产、</p>
<p>14耶稣曰、人乎、谁任我为尔听讼分析者乎、</p>
<p>15遂语众曰、慎戒贪婪、盖人之生、不在所蓄之丰裕也、</p>
<p>16又设喻曰、有一富人、土地蕃殖、</p>
<p>17自忖曰、无处储我物产、将何为乎、</p>
<p>18既而曰、我知所为矣、必毁我仓、而建大者、以储百谷财物、</p>
<p>19我将谓我灵曰、灵乎、尔多财货积为历年之用、可安然饮食喜乐也、</p>
<p>20惟上帝谓之曰、无知者乎、今夜将索尔灵、则所备者谁归、</p>
<p>21凡积财于己、而于上帝前不富者亦如是、○</p>
<p>22耶稣谓其徒曰、故我语汝、毋虑生何以食、身何以衣、</p>
<p>23盖生贵于粮、身贵于衣也、</p>
<p>24试思乌鸦、不稼不穑、无仓无廪、而上帝且育之、尔之于鸟、其贵何如耶、</p>
<p>25尔曹谁能以思虑延生一刻乎、</p>
<p>26至微者尔尚不能、何虑其余耶、</p>
<p>27试思百合花如何而长、不劳不纺、我语汝、当所罗门荣华之极、所衣者不及此花之一也、</p>
<p>28夫野草今日尚存、明日投炉、上帝犹衣之若此、况于尔小信者乎、</p>
<p>29勿求何以食、何以饮、亦勿萦扰、</p>
<p>30凡此皆异邦人所求、尔父知尔需之、</p>
<p>31尔惟其国是求、则此物将加诸尔、</p>
<p>32二三子勿惧、尔父喜以国赐尔、</p>
<p>33当售尔所有以施济、为己备不旧之囊、及不匮之财在天、即盗不至、蠹不败之处、</p>
<p>34盖尔财所在、尔心亦在焉、○</p>
<p>35尔腰宜束、灯宜燃、</p>
<p>36效人俟主自婚筵归、至而叩门、即为之启也、</p>
<p>37主至、见仆儆醒、其仆福矣、我诚语汝、主将自束其带、令仆席坐、前而供事之、</p>
<p>38其至也、或二更、或三更、见仆如是、其仆福矣、</p>
<p>39若家主知盗何时至、则必儆醒、不容穴其室、此尔所知也、</p>
<p>40尔亦当备之、因尔不意之时、人子至矣、○</p>
<p>41彼得曰、主欤、尔设此喻、向我侪乎、抑向众人乎、</p>
<p>42主曰、孰为忠智之家宰、主任之督其家人、依时予之粮乎、</p>
<p>43主至、见仆行是、其仆福矣、</p>
<p>44我诚语汝、主将任之、以督其所有、</p>
<p>45倘斯仆意谓、我主稽迟、遂扑仆婢、食饮且醉、</p>
<p>46乃于不意之日、不知之时、其主至、处以极刑、拟与不信者同科、</p>
<p>47仆知主意而不备、不顺其意者、见扑必多、</p>
<p>48惟不知而作当扑之事者、见扑必少、盖多予之、必多取之、多托之、必多索之、○</p>
<p>49我来以火投地、倘火既燃、非我所欲乎、</p>
<p>50我有当受之洗、尚未成时、我抑郁何如乎、</p>
<p>51尔以我来施和平于世乎、我语汝、非也、乃分争耳、</p>
<p>52今而后、一家五人将分争、三攻二、二攻三、</p>
<p>53父攻子、子攻父、母攻女、女攻母、姑攻妇、妇攻姑焉、○</p>
<p>54遂谓众曰、尔曹见云西起、即言将雨、果有之、</p>
<p>55风自南来、即言将暑、亦有之、</p>
<p>56伪善者乎、尔识别天地色象、何不识别此时乎、</p>
<p>57且何不自审所宜乎、</p>
<p>58与讼尔者往见有司、途间当力求解释、恐曳尔于士师、士师付尔于吏、吏下尔于狱、</p>
<p>59我语汝、尔非偿尽毫厘、断不得出也、</p>

</div>
