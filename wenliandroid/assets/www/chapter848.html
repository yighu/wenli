
<div>
<h3>第二十九章</h3>
<p>1 2耶哥尼雅王与太后、及宦竖、犹大耶路撒冷牧伯、艺匠铁工、去耶路撒冷后、先知耶利米自耶路撒冷、致书于俘囚尚存之长老、暨祭可先知庶民、凡尼布甲尼撒、自耶路撒冷虏至巴比伦而尚存者、</p>
<p>3托沙番子以利亚萨、希勒家子基玛利达之、斯二人、乃犹大王西底家、遣诣巴比伦王尼布甲尼撒之使、</p>
<p>4书曰、万军之耶和华、以色列之上帝云、凡我所使、自耶路撒冷被虏至巴比伦之俘囚、我今语尔、</p>
<p>5尔当建宅而居、植园而食其果、</p>
<p>6娶妻室、育子女、为子娶妇、使女适人、俾生子女、在彼繁衍、而不少减、</p>
<p>7我使尔被虏所至之邑、宜求其安、亦为之祈祷耶和华、盖斯邑平康、尔亦平康、</p>
<p>8万军之耶和华、以色列之上帝曰、勿为尔中之先知与卜筮所惑、尔曹所梦、亦勿信从、</p>
<p>9耶和华曰、彼托我名而预言、乃妄诞也、我未遣之、</p>
<p>10耶和华曰、巴比伦历七十年、我必眷顾尔、成我嘉言于尔、使尔返于斯土、</p>
<p>11耶和华曰、我为尔所存之念、我自知之、乃平康之念、非灾害之念也、俾尔终有所望、</p>
<p>12尔必吁我、往而祷我、我必垂听、</p>
<p>13尔专心寻求我、则必遇之、</p>
<p>14耶和华曰、我必为尔所遇、返尔俘囚、自我驱尔所至诸国诸境集尔、返我使尔被虏而离之地、耶和华言之矣、</p>
<p>15尔曹曰、耶和华在巴比伦、为我兴起先知、</p>
<p>16故耶和华论践大卫位之王、与居斯邑之民、即尔昆弟未被虏而出者、</p>
<p>17万军之耶和华曰、我必使锋刃饥馑疫疠临之、俾若劣无花果、因恶而不可食、</p>
<p>18且以锋刃饥馑疫疠逐之、播散于天下万邦、在我驱其所至之国、受人咒诅、令人骇异、而被嗤笑侮辱、</p>
<p>19耶和华曰、我屡遣我仆诸先知诣彼、夙兴而遣之、惟彼不听我言、</p>
<p>20故尔俘囚、即我所遣、自耶路撒冷至巴比伦者、宜听耶和华言、○</p>
<p>21万军之耶和华、以色列之上帝、论哥赖雅子亚哈、及玛西雅子西底家曰、彼托我名、与尔言诳、我必付之于巴比伦王尼布甲尼撒手、彼必杀之、为尔目击、</p>
<p>22犹大被虏之众、在巴比伦者、必以之为诅曰、愿耶和华使尔若西底家亚哈、为巴比伦王炙之以火、</p>
<p>23彼在以色列中、行愚妄之事、淫其邻之妻、伪托我名、言我所未命者、我知之、亦证之、耶和华言之矣、○</p>
<p>24论尼希兰人示玛雅、尔当曰、</p>
<p>25万军之耶和华、以色列之上帝云、尔以己名、致书于耶路撒冷民众、及祭司玛西雅子西番雅、与诸祭司曰、</p>
<p>26耶和华立尔为祭司、以代祭司耶何耶大、俾在耶和华室为督、凡狂妄之徒、自称为先知者、尔当执之、拘以项械、加以桎梏、</p>
<p>27今有自称为先知者、亚拿突人耶利米、尔奚不责之、</p>
<p>28盖彼致书至巴比伦、告我曰、被虏之时必久、尔当建宅而居、植园而食其果、</p>
<p>29祭司西番雅诵此书、使耶利米闻之、</p>
<p>30耶和华遂谕耶利米曰、</p>
<p>31致书告诸俘囚曰、耶和华论尼希兰人示玛雅云、缘示玛雅与尔预言、我未遣之、惟彼使尔妄诞是恃、</p>
<p>32故耶和华曰、我必罚尼希兰人示玛雅、爰及苗裔、盖彼出言悖逆耶和华、必无一人生存、居于民中、亦不得见我所将锡我民之福、耶和华言之矣、</p>

</div>
