
<div>
<h3>第十九章</h3>
<p>1耶和华谕摩西曰、</p>
<p>2告以色列会众云、我乃耶和华、尔之上帝、我圣尔亦当圣、</p>
<p>3各宜敬畏父母、守我安息日、我乃耶和华、尔之上帝也、</p>
<p>4勿崇假神、勿铸偶像、我乃耶和华、尔之上帝也、</p>
<p>5尔若献酬恩祭于耶和华、冀蒙悦纳、</p>
<p>6当于是日明日食其祭品、若留至三日、宜爇以火、</p>
<p>7如三日食之、则为可憎、不蒙悦纳、</p>
<p>8凡食之者、乃渎耶和华之圣物、必负厥罪、绝于民中、○</p>
<p>9获田所产、勿刈其隅、勿拾所遗、</p>
<p>10园有葡萄、采勿务尽、勿拾陨果、当留于贫乏及宾旅、我乃耶和华、尔之上帝也、</p>
<p>11毋窃毋诳、毋相诈虞、</p>
<p>12毋指我名而妄誓、致渎尔上帝之名、我乃耶和华也、</p>
<p>13勿虐人、勿劫人、佣人之值、勿留至明晨、</p>
<p>14勿诅聋者、勿置窒碍于瞽者前、宜畏尔之上帝、我乃耶和华也、</p>
<p>15听讼之际、勿行非义、勿偏袒贫乏、勿重视权势、宜秉公以行鞫、</p>
<p>16勿往来于闾里、评人短长、勿与人敌、致之于死、我乃耶和华也、</p>
<p>17勿憾同俦、必责人非、免负其罪、</p>
<p>18勿报仇、勿怨宗族、宜爱人如己、我乃耶和华也、</p>
<p>19尔宜守我典章、牲畜异类、勿使游牝、百谷之种、播田毋杂、勿衣杂织之衣、</p>
<p>20婢受人聘、犹未见赎、不得自由、人若与私、俱当受刑、惟不致死、盖婢未能自由也、</p>
<p>21男必携牡绵羊一、为补过之祭、诣会幕门、奉于耶和华、</p>
<p>22祭司献羊、代为赎罪、则所犯者、乃蒙赦宥、</p>
<p>23尔至迦南、栽培结实之树、必以初实为不洁、如人之未受割然、三年毋食、</p>
<p>24至于四年、其实为圣、可奉献之、以颂美耶和华、</p>
<p>25迨至五年、其果可食、使之结实累然、我乃耶和华、尔之上帝也、</p>
<p>26毋食有血之物、毋用卜筮术数、</p>
<p>27首之四周勿薙、须之四周勿损、</p>
<p>28勿为死者割肉、勿黥尔身、我乃耶和华也、</p>
<p>29勿辱尔女、使之为妓、恐斯土淫乱、邪恶充乎其间、</p>
<p>30宜守我安息日、敬我圣所、我乃耶和华也、</p>
<p>31巫觋勿问、术士勿从、免致受玷、我乃耶和华、尔之上帝也、</p>
<p>32见皓首者当起、敬厥耆老、畏尔上帝、我乃耶和华也、</p>
<p>33旅于斯土者、勿侮之、</p>
<p>34当视若宗族、爱之如己、盖尔曾旅于埃及、我乃耶和华、尔之上帝也、</p>
<p>35听讼勿行非义、于度权量亦然、</p>
<p>36度量权衡、俱当公平、我乃耶和华、尔之上帝、导尔出埃及、</p>
<p>37当守我典章律例、而遵行之、我乃耶和华也、</p>

</div>
