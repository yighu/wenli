
<div>
<h3>第二十五章</h3>
<p>1亚伯拉罕继娶一妻、名基土拉、</p>
<p>2生心兰、约珊、米但、米甸、伊施巴、书亚、</p>
<p>3约珊生示巴、底但、底但生亚书利族、利都是族、利乌米族、</p>
<p>4米甸生以法、以弗、哈诺、亚比大、以勒大、咸属基土拉之裔、</p>
<p>5亚伯拉罕以凡所有、遗于以撒、</p>
<p>6众妾之子、贶以财物、当其存时、遣往东方、以避以撒、</p>
<p>7亚伯拉罕享寿一百七十五岁、</p>
<p>8寿高年迈、气绝而终、归于列祖、</p>
<p>9其子以撒、与以实玛利、葬之于麦比拉穴、与幔利相对、赫人琐辖子以弗仑之田、</p>
<p>10即亚伯拉罕购自赫人者、亚伯拉罕与妻撒拉、同葬于此、</p>
<p>11亚伯拉罕卒后、上帝锡嘏其子以撒、以撒附庇耳拉海莱而居、○</p>
<p>12亚伯拉罕子以实玛利、即撒拉婢埃及女夏甲所生者、</p>
<p>13其裔、循其世系名氏、记列于左、以实玛利长子尼拜约、及基达、亚德别、米比衫、</p>
<p>14米施玛、度玛、玛撒、</p>
<p>15哈大、提玛、伊突、拿非施、基底玛、</p>
<p>16此皆以实玛利诸子之名、随其乡里屯营、为十二族之牧伯、</p>
<p>17以实玛利享寿一百三十七岁、气绝而终、归于列祖、</p>
<p>18其裔所居之地、在其同族之东、自哈腓拉、至埃及左之书珥、达于亚述、○</p>
<p>19以撒之纪如左、亚伯拉罕生以撒、</p>
<p>20以撒年四十、娶利百加为妻、即巴旦亚兰地、亚兰人彼土利之女、拉班之妹、</p>
<p>21以撒之妻不妊、以撒为之祈耶和华、耶和华允之、利百加遂怀妊、</p>
<p>22腹中双胎相争、利百加曰、如果有此、我何以为生、乃往问于耶和华、</p>
<p>23耶和华曰、尔胎所怀、乃为二国、自腹而出、分为二民、此强于彼、长事其幼、</p>
<p>24届期孪生、</p>
<p>25首产者红、遍体有毛如裘、命名以扫、</p>
<p>26后出之弟、手执兄踵、命名雅各、二子生时、以撒年已六旬、○</p>
<p>27二子既长、以扫善猎、遨游于野、雅各恬静、居处于幕、</p>
<p>28以撒嗜野味、爱以扫、利百加爱雅各、</p>
<p>29一日雅各煮羹、以扫自野归、惫甚、</p>
<p>30谓雅各曰、我惫矣、以此红者食我、缘是、以扫又名以东、</p>
<p>31雅各曰、尔以长子之业、先鬻于我、</p>
<p>32以扫曰、我将死矣、长子之业、于我奚裨、</p>
<p>33雅各曰、先誓于我、以扫誓之、于是以其长子之业、鬻于雅各、</p>
<p>34雅各乃以饼及豆羹予以扫、以扫食之饮之、起而往、其藐视长子之业如此、</p>

</div>
