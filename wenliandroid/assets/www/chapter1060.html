
<div>
<h3>第六章</h3>
<p>1厥后、耶稣渡加利利海、即提比哩亚海、</p>
<p>2从者甚众、因见其行异迹于病者也、</p>
<p>3耶稣登山、偕其徒而坐、</p>
<p>4犹太人之逾越节伊迩、</p>
<p>5耶稣举目、见就之者甚众、语腓力曰、我侪何由市饼、以食斯众乎、</p>
<p>6言此、乃试之、盖自知将何为也、</p>
<p>7腓力曰、以二十金之饼、使各得少许、亦不足也、</p>
<p>8门徒之一、西门彼得之弟安得烈曰、</p>
<p>9有童子携麰麦饼五、小鱼二、然于斯众奚济乎、</p>
<p>10耶稣曰、令众坐、其地多草、众遂坐、数约五千、</p>
<p>11于是耶稣取饼祝谢、分予坐者、鱼亦然、如众所愿、</p>
<p>12既饱、耶稣谓其徒曰、拾其屑、勿使有遗、</p>
<p>13遂拾五麰麦饼之屑、众食而余者、盈筐十二、</p>
<p>14众见其所行之异迹、曰、是诚临世之先知也、○</p>
<p>15耶稣知众将至、强之为王、遂复退、独入于山、○</p>
<p>16及暮、其徒至海滨、</p>
<p>17登舟欲济、往迦百农、既暝、耶稣尚未至、</p>
<p>18风烈波扬、</p>
<p>19门徒鼓棹、约行十里有奇、见耶稣履海近舟、则惧、</p>
<p>20耶稣曰、我也、勿惧、</p>
<p>21门徒欣然接之登舟、而舟倏至所往之处、○</p>
<p>22翌日、众立彼岸、见有一艇、别无他舟、且见耶稣未偕其徒登舟、惟门徒独往、</p>
<p>23然有数艇来自提比哩亚、近主祝饼食众之处、</p>
<p>24众见耶稣与其徒皆未在兹、遂登其艇、抵迦百农寻之、</p>
<p>25遇于海之彼岸、则曰、夫子、何时至此、</p>
<p>26耶稣曰、我诚语汝、尔寻我、非为见异迹、乃为食饼而饱耳、</p>
<p>27勿为将坏之粮而劳、宜为存至永生之粮而劳、即人子将予尔者、盖父上帝已印之矣、</p>
<p>28众曰、我侪当何为以作上帝之工乎、</p>
<p>29耶稣曰、信其所遣者、即上帝之工也、</p>
<p>30众曰、尔行何异迹、使我见而信尔乎、尔何所为乎、</p>
<p>31昔我祖食玛那于野、记有之、主以自天之饼食之、</p>
<p>32耶稣曰、我诚语汝、非摩西赐尔自天之饼、乃我父以自天之真饼赐尔也、</p>
<p>33盖上帝之饼、乃降自天、以生赐世者也、</p>
<p>34佥曰、主欤、常以斯饼赐我、</p>
<p>35耶稣曰、我乃维生之饼、就我者必不饥、信我者永不渴、</p>
<p>36然我曾语尔、尔见我而犹弗信也、</p>
<p>37凡父予我者、必就我、就我者、我必不弃之、</p>
<p>38盖我降自天、非行己旨、乃行遣我者之旨、</p>
<p>39凡所予我者、我弗失、而末日复起之、此遣我者之旨也、</p>
<p>40凡见子而信之者、有永生、末日我将复起之、此我父之旨也、○</p>
<p>41犹太人因耶稣言我乃自天而降之饼、遂訾议之、</p>
<p>42曰、此非约瑟之子耶稣乎、其父母乃我所识者、今何言自天而降耶、</p>
<p>43耶稣曰、毋相訾议也、</p>
<p>44非遣我之父引之、无人能就我、就我者、我于末日复起之、</p>
<p>45先知载云、众将蒙上帝之训焉、凡听于父而学之者、则就我、</p>
<p>46非谓有人见父、惟来自上帝者见之耳、</p>
<p>47我诚语汝、信者有永生、</p>
<p>48我乃维生之饼、</p>
<p>49尔祖食玛那于野、亦死焉、</p>
<p>50食而不死者、天降之饼也、</p>
<p>51我乃维生之饼、自天而降、人食之则永生、我所将予之饼、即我之肉、为世之生而予者也、○</p>
<p>52犹太人遂争论曰、斯人焉能以其肉食我乎、</p>
<p>53耶稣曰、我诚语汝、非食人子之肉、而饮其血、则尔衷无生矣、</p>
<p>54食我肉、饮我血者、有永生、我于末日复起之、</p>
<p>55盖我肉诚为食、我血诚为饮也、</p>
<p>56食我肉、饮我血者、居我中、我亦居彼中焉、</p>
<p>57维生之父遣我、我因父而生、食我者亦如是、因我而生、</p>
<p>58此乃自天而降之饼、非如列祖食玛那而死、食此饼者、必永生也、</p>
<p>59此耶稣在迦百农会堂、训诲而言也、○</p>
<p>60其徒闻之、多云、难哉斯言、谁能听之、</p>
<p>61耶稣心知其徒缘此訾议、则曰、斯言踬尔耶、</p>
<p>62设见人子升于故处、则何如、</p>
<p>63畀生者神也、肉无益、我所语尔之言、神也、生也、</p>
<p>64然尔中有弗信者矣、盖耶稣自始即知弗信者为谁、卖己者为谁也、</p>
<p>65又曰、故我尝语尔、非父予之、无人能就我也、○</p>
<p>66由是其徒多退、不复从之、</p>
<p>67耶稣谓十二徒曰、尔曹亦欲去乎、</p>
<p>68西门彼得对曰、主有永生之道、吾谁与归、</p>
<p>69我侪已信、且知尔为上帝之圣者、</p>
<p>70耶稣曰、我非选尔十有二人乎、而尔中之一乃魔也、</p>
<p>71言此、乃指加略人西门之子犹大、十二徒之一、将卖耶稣者也、</p>

</div>
