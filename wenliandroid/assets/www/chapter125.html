
<div>
<h3>第八章</h3>
<p>1耶和华谕摩西曰、入觐法老、告之曰、耶和华云、宜释吾民、使其崇事于我、</p>
<p>2如不释之、我必使蛙害尔四境、</p>
<p>3蛙必滋生于河、上而进尔宫庭、入尔寝室、登尔床榻、入尔臣之屋、上尔民之身、及乎炉灶面器、</p>
<p>4蛙必上于尔身、与尔臣民之身、</p>
<p>5耶和华谕摩西曰、当命亚伦云、执尔杖、伸手于江河池沼、使蛙上于埃及地、</p>
<p>6亚伦遂伸手于埃及之水、蛙至、充斥埃及、</p>
<p>7术士亦施厥术、使蛙至于埃及、○</p>
<p>8法老召摩西亚伦曰、尔其求耶和华、去蛙离我及我民、我则释斯民、俾祭耶和华、</p>
<p>9摩西曰、惟命是听、当于何时、为尔与尔臣民求、使蛙灭于尔身、及尔宫庭、第留于河、</p>
<p>10曰、明日、曰、可如尔言、使尔知我上帝耶和华、无可比拟、</p>
<p>11蛙必离尔、与尔宫庭、及尔臣民、第留于河、</p>
<p>12摩西亚伦退、摩西为耶和华所降法老之蛙灾吁焉、</p>
<p>13耶和华如摩西所言、第宅庭院田畴之蛙悉毙、</p>
<p>14人积之成堆、地因而腥臭、</p>
<p>15法老见灾暂弭、刚愎厥心、不听从之、如耶和华所言、○</p>
<p>16耶和华谕摩西曰、当命亚伦云、举尔杖以击尘土、使化为蚋、遍于埃及地、</p>
<p>17乃遵命而行、亚伦执杖、伸手以击尘土、遂有蚋附于人畜之身、埃及通国之尘土、悉化为蚋、</p>
<p>18术士亦施厥术、欲生蚋而不能、蚋在人畜、</p>
<p>19术士告法老曰、此上帝之手也、法老刚愎厥心、不听从之、如耶和华所言、○</p>
<p>20耶和华谕摩西曰、诘朝法老诣水滨、汝夙兴、立于其前、告之曰、耶和华云、宜释吾民、使其崇事于我、</p>
<p>21如不释之、我必遣群蝇集于尔、暨尔臣民、入尔宫庭、充斥埃及人之第宅、与其所处之地、</p>
<p>22是时我将区别我民所居之歌珊、在彼必无群蝇、使尔知我为耶和华于宇内、</p>
<p>23区别我民与尔民、明日必有此征、</p>
<p>24耶和华如言而行、遂有群蝇为灾、入法老宫庭、及群臣第宅、埃及遍地、俱受其害、○</p>
<p>25法老召摩西亚伦曰、尔往、祭尔上帝于斯土、</p>
<p>26摩西曰、此不宜也、我祭我上帝耶和华、必宰牲以献、是埃及人所憎者、若于其前宰牲为祭、彼岂不以石击我乎、</p>
<p>27我侪必往旷野、历程三日、以祭我上帝耶和华、依其所命、</p>
<p>28法老曰、我今释尔、俾祭尔上帝耶和华于野、第勿远行、愿为我祈、</p>
<p>29摩西曰、我今退出、祈耶和华、使群蝇明日离乎法老及臣民、但法老毋再欺、不释斯民往祭耶和华、</p>
<p>30摩西退、祷于耶和华、</p>
<p>31耶和华如摩西所言、使群蝇离乎法老与臣民、一无所遗、</p>
<p>32是时法老仍刚愎厥心、不释斯民、</p>

</div>
