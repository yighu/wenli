
<div>
<h3>第十九章</h3>
<p>1约伯曰、</p>
<p>2尔曹搅扰我心、以言摧折我躬、将至何时、</p>
<p>3尔斥责我十次、苦我而不自愧、</p>
<p>4设我有过、其过我自任之、</p>
<p>5尔若向我夸大、申明我耻、</p>
<p>6当知倾覆我、网围我、乃上帝也、</p>
<p>7我呼屈抑、而不蒙垂听、我求援助、而不得公断、</p>
<p>8彼樊我径、俾不得过、置黑暗于我途、</p>
<p>9褫我荣、脱我冕、</p>
<p>10四周毁我、我则逝矣、拔我冀望、如拔树然、</p>
<p>11向我奋怒、视我为敌、</p>
<p>12其军偕至、筑路攻我、列营以环我幕、</p>
<p>13使我兄弟乖离、相识疏远、</p>
<p>14亲戚绝我、密友忘我、</p>
<p>15家人婢女、以我为外人、视我为异族、</p>
<p>16呼我仆而不应、口求之而不答、</p>
<p>17我之气味、我妻以为异、我之祈求、同胞亦怪之、</p>
<p>18童稚藐我、我若起立、彼则讥讪、</p>
<p>19契合之友乃憎我、眷爱之人反攻我、</p>
<p>20我骨贴肤、所遗只此齿龈、</p>
<p>21我友朋欤、尚其矜我、矜我、因上帝之手、加于我身也、</p>
<p>22何仿上帝迫我、尔啖我肉、犹未餍乎、</p>
<p>23惟愿我言见录、我词悉书于卷、</p>
<p>24以铁笔镌之于石、笵之以铅、俾可永存、</p>
<p>25我知我之救者维生、终必立于地上、</p>
<p>26我肤败后、尚于形躯之外、得觐上帝、</p>
<p>27我将亲见之、目睹之、非外人见之、我心乃消于中矣、</p>
<p>28尔若谓迫之宜如何、其事之根、在我约伯、</p>
<p>29则尔当畏刀剑、盖忿怒干刀剑之刑、使尔知有鞫焉、</p>

</div>
