
<div>
<h3>第五章</h3>
<p>1我知在地之幕若坏、则有由于上帝之室、非手所造、悠久于天、</p>
<p>2我处此则叹息、深慕自天之室以被体、</p>
<p>3傥得被之、不至裸裎矣、</p>
<p>4我尚处此幕、负重而叹息、非欲脱此、乃欲衣彼、致属死者见灭于生耳、</p>
<p>5备我得此者上帝也、且赐圣神为质、</p>
<p>6是故我常坦然、知居于身、则离乎主、</p>
<p>7盖我由信而行、非凭目睹、</p>
<p>8是以坦然、宁愿离身与主偕居、</p>
<p>9故或居或离、惟务为主悦纳、</p>
<p>10盖我众必显于基督座前、各依身之所行、或善或恶而受报、○</p>
<p>11我知主之可畏而劝人、我已显于上帝、亦望显于尔心、</p>
<p>12我不复自荐、第以因我而夸之故予尔、使可应对夸外貌不夸内心之人、</p>
<p>13我若狂、乃为上帝、若自制、则为尔曹、</p>
<p>14盖基督之爱策我矣、窃思一人为众死、则众已死、</p>
<p>15且其为众死、使生者不仍为己而生、乃为代之死而起者生也、</p>
<p>16今而后我侪不以貌识人、虽曾以貌识基督、今不复如此识之、</p>
<p>17是以在基督中者、乃为新造之人、旧事已逝、诸事更新矣、</p>
<p>18万事本乎上帝、藉基督使我与之复和、且以复和之职授我侪、</p>
<p>19即上帝于基督中、令世人与己复和、不以其咎归之、而以斯道付我焉、○</p>
<p>20是以我为基督使、犹上帝托我劝尔、我代基督求尔与上帝复和、</p>
<p>21彼无罪者、上帝使之代我而为罪、俾我由彼成上帝之义焉、</p>

</div>
