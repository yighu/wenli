
<div>
<h3>第二章</h3>
<p>1大卫逝世之期伊迩、乃嘱其子所罗门曰、</p>
<p>2我今将行举世必行之路、当强乃志、为大丈夫、</p>
<p>3遵守尔上帝耶和华之命、行其道途、循其典章诫命、律例法度、依摩西律所载、俾尔无论何为何往、咸得利达、</p>
<p>4致耶和华应其指我所言曰、若尔子孙、慎其道途、一心一意行于我前、真实无妄、则尔必不乏人、践以色列国位、</p>
<p>5昔洗鲁雅子约押、所行于我、杀以色列军长二人、尼珥子押尼珥、益帖子亚玛撒、于绥安之日、流战鬬之血、以染所束之绅、所著之履、尔所知也、</p>
<p>6当循尔智而行、不容其白首安然归墓、</p>
<p>7昔我避尔兄押沙龙时、基列人巴西莱众子来迓、尔当恩待之、使与同席而食、</p>
<p>8我往玛哈念时、巴户琳人、便雅悯族、基拉子示每、以厉词诅我、厥后迎我于约但、我指耶和华而誓、必不戮之以刃、</p>
<p>9勿宽其罪、尔乃哲人、知所当为、使其白首流血归墓、</p>
<p>10大卫与列祖偕眠、葬于大卫城、</p>
<p>11大卫治以色列四十年、在希伯仑七年、在耶路撒冷三十三年、</p>
<p>12所罗门践其父大卫之位、其国甚固、○</p>
<p>13哈及子亚多尼雅、诣所罗门母拔示巴、拔示巴曰、汝为平康而来乎、曰、为平康也、</p>
<p>14又曰、我有事告尔、曰、其言之、</p>
<p>15曰、国原属我、以色列众咸仰望我、欲我为王、乃尔所知、惟今反归我弟、乃由于耶和华也、</p>
<p>16今有一事求尔、请毋辞、曰、其言之、</p>
<p>17曰、请尔求所罗门王、以书念女亚比煞予我为妻、彼必不拒、</p>
<p>18拔示巴曰、善、我必与王言之、</p>
<p>19拔示巴遂诣所罗门王、为亚多尼雅言之、王起、迎而拜之、复坐于位、命为王母设座、乃坐于其右、</p>
<p>20母曰、我有琐事求尔、请勿拒、王曰、我母、请言之、我必不拒、</p>
<p>21曰、请以书念女亚比煞、予尔兄亚多尼雅为妻、</p>
<p>22王谓母曰、尔为亚多尼雅求书念女亚比煞、曷故、彼为我兄、尔其为之求国、并为祭司亚比亚他、与洗鲁雅子约押求之、</p>
<p>23所罗门乃指耶和华而誓曰、亚多尼雅言此、是自丧其命、不然、愿上帝罚我维倍、</p>
<p>24维生之耶和华坚立我、使践我父大卫之位、依其所许、为我建立家室、我指之而誓、亚多尼雅、今日必致之死、</p>
<p>25遂遣耶何耶大子比拿雅击毙之、</p>
<p>26王谓祭司亚比亚他曰、归亚拿突、返尔田亩、尔原当死、惟尔在我父大卫前、舁主耶和华之匮、又与我父共苦、此时我不杀尔、</p>
<p>27遂黜亚比亚他、不容其为耶和华祭司、应耶和华在示罗、论以利家所言、</p>
<p>28昔约押不从押沙龙、乃从亚多尼雅、闻此音耗、则遁于耶和华幕、而执坛角、</p>
<p>29或告所罗门王曰、约押遁于耶和华幕、今在坛侧、所罗门遣耶何耶大子比拿雅曰、尔往击之、</p>
<p>30比拿雅至耶和华幕、谓约押曰、王命尔出、曰、否、我死于此、比拿雅以约押所答复王、</p>
<p>31王曰、如其言而行、击而葬之、俾约押无故流人之血、其血不归于我、及我父家、</p>
<p>32彼刃击二人、较己尤义尤善者、即以色列军长、尼珥子押尼珥、犹大军长、益帖子亚玛撒、我父大卫不之知也、耶和华必使约押所流之血、归于其首、</p>
<p>33此血必永归约押、及其苗裔之首、惟绥安由耶和华、永归大卫、暨其苗裔、与家及国、</p>
<p>34耶何耶大子比拿雅、遂往击毙之、葬于其第、在于旷野、</p>
<p>35王立耶何耶大子比拿雅、代之为军长、使祭司撒督、代亚比亚他、</p>
<p>36王遣人召示每至、谕之曰、尔当建室于耶路撒冷居之、勿出而他往、</p>
<p>37当知尔出济汲沦溪、其日必死、尔血归于己首、</p>
<p>38示每曰、斯言善也、我主我王所命、仆必遵行、于是示每久居耶路撒冷、</p>
<p>39越三年、其仆二人、遁于迦特王、玛迦子亚吉所、或告之曰、尔仆在迦特、</p>
<p>40示每起、备驴、往迦特亚吉所、寻获其仆、携之而返、</p>
<p>41或告所罗门、示每离耶路撒冷、往迦特而返、</p>
<p>42王遣人召之曰、我非使尔指耶和华而誓、又戒尔云、当知尔出而他往、其日必死乎、尔对曰、我所闻者善也、</p>
<p>43尔何不守指耶和华所誓、及我戒尔之命乎、</p>
<p>44又曰、昔尔行于我父大卫之恶、尔心所存、尔悉知之、今耶和华必使尔恶、归于尔首、</p>
<p>45惟所罗门王、必蒙锡嘏、大卫之国、在耶和华前、恒久巩固、</p>
<p>46王命耶何耶大子比拿雅击之、遂出而击毙之、于是国祚、坚定于所罗门手、</p>

</div>
