
<div>
<h3>第十二章</h3>
<p>1当时、希律王措手虐待会中数人、</p>
<p>2斩约翰之兄弟雅各、</p>
<p>3见犹太人悦之、又执彼得、时乃除酵之日、</p>
<p>4下之于狱、付卒四班守之、每班四人、意欲逾越节后、曳出以与民、</p>
<p>5彼得既系狱、教会为之切祈上帝、</p>
<p>6希律将曳之出、是夜、彼得系于二链、寝二卒中、守者亦于狱门外守焉、</p>
<p>7主之使立于旁、光耀于室、拍彼得胁、寤之曰、速起、链遂脱其手、</p>
<p>8天使谓之曰、束带纳履、彼得如其言、又曰、披衣从我、</p>
<p>9遂出从之、不识天使所行为真、以为见异象也、</p>
<p>10既过守所二重、至达邑之铁门、其门自启、乃出、经行一衢、天使忽去之、</p>
<p>11彼得乃悟曰、今我真知主遣其使、拯我脱希律手、与犹太民所冀者也、</p>
<p>12思维间、至约翰称马可者之母马利亚家、多人聚集祈祷、</p>
<p>13彼得叩外门、有女名罗大、出而听之、</p>
<p>14识彼得声而喜、门不及启、趋入、言彼得立于门外、</p>
<p>15众曰、尔狂矣、女力言之、众曰、然则其天使耳、</p>
<p>16彼得叩之不已、众启而见之、则骇异、</p>
<p>17彼得摇手使勿言、遂以主如何引己出狱告之、又曰、宜以此事告于雅各、及诸兄弟、遂出而他往、</p>
<p>18及旦、众卒不知彼得何往、不胜惊扰、</p>
<p>19希律索之不获、勘守卒、命杀之、遂去犹太、往该撒利亚居焉、○</p>
<p>20希律素怒推罗西顿人、但二邑之人赖王土得养、故同心诣之、结纳王之近臣伯拉斯都、而乞和焉、</p>
<p>21希律于所定之期、衣王服、升公座而谕之、</p>
<p>22民呼曰、此神之声、非人之声也、</p>
<p>23希律不归荣上帝、主之使即击之、为虫所蚀而气绝、○</p>
<p>24于是上帝之道、兴而弥广、巴拿巴与扫罗役事既毕、自耶路撒冷而返、约翰称马可者偕之、</p>

</div>
