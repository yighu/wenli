
<div>
<h3>第四十八章</h3>
<p>1雅各家、以以色列名而称、自犹大源而出者、其听我言、尔指耶和华之名而誓、称扬以色列之上帝、惟非以诚以义、</p>
<p>2盖彼自称为圣邑之民、恃以色列之上帝、名为万军之耶和华也、</p>
<p>3耶和华曰、昔我预言诸事、出之于口、昭示于人、猝然行之、俾底于成、</p>
<p>4我素知尔刚愎、尔项乃铁、尔额乃铜、</p>
<p>5故自畴昔、事尚未至、我先宣告、昭示于尔、免尔曰、此乃我之偶像所行、我之雕像铸像所命、</p>
<p>6尔既闻之、今悉见之、尚不宣示乎、自今而后、我以新事示尔、即尔所未知之秘奥、</p>
<p>7乃今新创、非昔所有、尔前此所未闻、免尔曰、我已知之矣、</p>
<p>8尔实未闻未知、尔耳未通、我知尔甚行诈、自出母胎以来、称为悖逆者、</p>
<p>9今缘我名、迟延我怒、为我声誉、忍怒不发、免尔灭绝、</p>
<p>10我曾链尔、非若链银、试尔于患难之炉、</p>
<p>11我为己故、必行所言、岂容我名受辱、不以我荣畀他神也、○</p>
<p>12雅各我所选之以色列欤、尔其听我、我乃耶和华、始我也、终亦我也、</p>
<p>13我手奠地基、右手布诸天、我一呼之、则皆立焉、</p>
<p>14尔其咸集以听、诸神之中、孰曾言此、我耶和华所爱者、必成我所悦于巴比伦、其臂加于迦勒底人、</p>
<p>15我既谕之、又复召之、导之而至、使其道途亨达、</p>
<p>16尔其就我、以聆斯言、我自元始、不言于隐、自古我已在焉、先知曰今主耶和华遣我、及其神矣、</p>
<p>17赎尔之耶和华、以色列之圣者曰、我乃尔之上帝耶和华、我训诲尔、俾尔获益、导尔于当行之途、</p>
<p>18愿尔恪遵我命、则享绥安、若河水之流、且得仁义、若海涛之涌、</p>
<p>19尔之后裔、多若尘沙、尔之所出、繁若砂砾、其名不没、不绝于我前、○</p>
<p>20尔其出巴比伦地、避迦勒底人、讴歌宣扬、明示地极云、耶和华已赎其仆雅各、</p>
<p>21导民经野、俾不烦渴、使石出泉、磐裂水涌、</p>
<p>22耶和华曰、作恶之辈、不享平康、</p>

</div>
