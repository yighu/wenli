
<div>
<h3>第七十八篇</h3>
<p>亚萨之训词○</p>
<p>1我民欤、谛听我训、倾听我口之言兮、</p>
<p>2我将启口设譬、宣古秘语兮、</p>
<p>3乃我所闻所知、我列祖所传示兮、</p>
<p>4我不隐于其子孙、必以耶和华之声誉、能力奇行、宣于后世兮、</p>
<p>5彼定律于雅各、立法于以色列、命我列祖示于子孙兮、</p>
<p>6俾后生子孙知之、亦传诸其裔兮、</p>
<p>7使其仰望上帝、无忘其作为、恪守其诫命兮、</p>
<p>8勿效厥祖、斯代顽梗悖逆、其心不正、其神不坚于上帝兮、</p>
<p>9以法莲裔持械执弓、临战却退兮、</p>
<p>10不守上帝约、不从其律、</p>
<p>11忘其作为、及所示之奇行兮、</p>
<p>12昔在埃及地、琐安田、行异迹于列祖前兮、</p>
<p>13判海使过、立水如堆兮、</p>
<p>14昼则引之以云、夜则导之以火光兮、</p>
<p>15裂磐于野、饮之而足、如出渊泉兮、</p>
<p>16使磐出溪、水流若川兮、</p>
<p>17民犹干罪、逆至上者于野兮、</p>
<p>18心试上帝、随己之欲而求食兮、</p>
<p>19妄议上帝曰、上帝岂能备筵于野乎、</p>
<p>20彼曾击磐、使水涌出、其川涨溢、亦能赐食、为其民备肉乎、</p>
<p>21耶和华闻之而怒、忿炽于雅各、怒腾于以色列兮、</p>
<p>22以其不信上帝、不赖其拯救兮、</p>
<p>23然犹命彼上苍、辟厥天门兮、</p>
<p>24雨玛那以食之、锡以天粮兮、</p>
<p>25人食能者之食、上帝赐粮、使之果腹兮、</p>
<p>26出东风于天空、引南风以能力兮、</p>
<p>27雨肉如尘土、飞鸟如海沙兮、</p>
<p>28堕其营中、环其居所、</p>
<p>29众食且饱、遂其欲兮、</p>
<p>30其欲未厌、食犹在口、</p>
<p>31上帝怒腾、戮其肥者、击以色列之少壮、而仆之兮、</p>
<p>32民犹干罪、不信其奇行兮、</p>
<p>33故使其度日虚空、历年惊恐兮、</p>
<p>34行戮之时、彼则询之、转而切求上帝兮、</p>
<p>35追忆上帝为其磐石、至上上帝为其救者兮、</p>
<p>36惟以口谄之、以舌诳之、</p>
<p>37其心向之不正、守约不诚兮、</p>
<p>38上帝乃慈、赦宥其罪、不加殄灭、屡回其怒、不尽泄其忿兮、</p>
<p>39念其祗属血气、去而不返之风兮、</p>
<p>40彼在旷野悖逆之、在荒原忧戚之、何其屡乎、</p>
<p>41复试上帝、激触以色列之圣者兮、</p>
<p>42不忆其援手、不念其赎之于敌之日、</p>
<p>43及在埃及地之神迹、琐安田之奇事兮、</p>
<p>44变其溪河为血、使不可饮兮、</p>
<p>45遣群蝇嘬之、青蛙毁之、</p>
<p>46以其物产付于蚱蜢、以其劳而种者付于蝗虫、</p>
<p>47以雹毁其葡萄、以霜毁其桑林、</p>
<p>48付其牲畜于冰雹、付其群畜于电火兮、</p>
<p>49加以烈怒忿懥、愤恨患难、为降灾之群使兮、</p>
<p>50为怒治途、不惜其魂、免于死亡、付其命于疫疠兮、</p>
<p>51诛诸长子于埃及、戮其首生于含幕兮、</p>
<p>52引出其民如羊、导之于野、如群羊兮、</p>
<p>53引之绥安、无所畏惧、维彼敌人、海淹之兮、</p>
<p>54携民诣圣境、至其右手所得之山地兮、</p>
<p>55驱逐异邦于其前、量地予之以为业、俾以色列支派、居于其幕兮、</p>
<p>56惟彼犹试至上上帝、而悖逆之、不守其法兮、</p>
<p>57转而背之、行诈如其列祖、变其趋向、如偏反之弓兮、</p>
<p>58以崇邱激其怒、雕像撄其愤兮、</p>
<p>59上帝闻之而怒、深恶以色列、</p>
<p>60至离示罗之帷、人间所张之幕兮、</p>
<p>61使其力被劫、付其荣于敌兮、</p>
<p>62付其民于刃、而怒其业兮、</p>
<p>63丁男为火所焚、处女不闻喜歌兮、</p>
<p>64祭司仆于刃、其嫠不号哭兮、</p>
<p>65时主如人由寝而寤、勇士饮酒而呼兮、</p>
<p>66击退其敌、使之蒙羞不已兮、</p>
<p>67屏却约瑟之幕、不选以法莲支派、</p>
<p>68乃选犹大支派、所爱之郇山兮、</p>
<p>69建其圣室、如崇高之天、如永奠之地兮、</p>
<p>70简其仆大卫、出之于羊牢、</p>
<p>71离哺乳之牝羊、使为其民雅各之牧、其业以色列之牧兮、</p>
<p>72于是以其心之正直牧之、以其手之巧妙导之兮、</p>

</div>
