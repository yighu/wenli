
<div>
<h3>第二十八章</h3>
<p>1出银有矿、炼金有方、</p>
<p>2铁取于土、铜镕于石、</p>
<p>3人立限于晦冥、究幽暗阴翳之矿石、至乎其极、</p>
<p>4凿穴于荒墟、人迹不到、缒而下、与人相隔、悬摇靡定、</p>
<p>5若夫地上、则产粮食、其下翻起、如被火攻、</p>
<p>6其石蕴碧玉、藏金沙、</p>
<p>7其道鸷鸟不识、鹰目未窥、</p>
<p>8恶兽未履、猛狮未过、</p>
<p>9其人手凿坚石、倾陷山根、</p>
<p>10凿石出川、珍宝悉睹、</p>
<p>11杜塞渗漏、蕴藏毕见、</p>
<p>12惟智慧何处可寻、明哲之所安在、</p>
<p>13其值人不之知、生人之地、亦不得见、</p>
<p>14深渊曰、不在我中、沧海曰、不与我偕、</p>
<p>15不能以金购之、不能衡银、以为其值、</p>
<p>16俄斐之金、红玉碧玉、不足较其值、</p>
<p>17黄金琉璃、不能为其匹、精金之器、不足与之易、</p>
<p>18珊瑚水晶、俱无足论、智慧之值、愈于珍珠、</p>
<p>19古实黄玉、不足与之比、精金不足较其值、</p>
<p>20然则智慧奚自、明哲之所何在、</p>
<p>21隐于群生之目、蔽于天空之鸟、</p>
<p>22死域与沦亡曰、我闻其名、</p>
<p>23上帝悉其道、识其处、</p>
<p>24以其鉴观地极、遍察天下、</p>
<p>25为风定其轻重、量度诸水、</p>
<p>26为雨露立法、为雷电定程、</p>
<p>27其时上帝明见之、宣示之、坚定之、穷究之、</p>
<p>28谓人曰、寅畏主为智慧、远邪恶为明哲、</p>

</div>
