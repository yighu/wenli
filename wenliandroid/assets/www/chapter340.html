
<div>
<h3>第二十章</h3>
<p>1大卫自拉玛之拿约遁、诣约拿单、言曰、我何所为、有何过恶、干何罪戾于尔父前、致索我命、</p>
<p>2约拿单曰、不然、尔必不死、我父所为、事之巨细、无不示我、岂独隐此于我、无是事也、</p>
<p>3大卫誓曰、尔父明知我蒙尔恩、故曰、勿令约拿单知之、恐其忧戚、然我指维生之耶和华、及尔生命而誓、我离死地、仅一步耳、</p>
<p>4约拿单曰、尔心所欲、我必为尔行之、</p>
<p>5大卫曰、明日月朔、我当侍王宴、容我匿于田、越至三日之夕、</p>
<p>6如尔父见我不在、可言大卫切请于我、许其趋归伯利恒故邑、盖其全家献岁祭于彼、</p>
<p>7如尔父言善、则尔仆得安、如其震怒、可知其决意害我、</p>
<p>8昔尔使仆指耶和华、与尔盟约、故当以仁慈待我、如我有罪、尔自杀我、何携我诣尔父乎、</p>
<p>9约拿单曰、决不为此、我若确知我父决意害尔、岂不以告、</p>
<p>10大卫曰、如尔父以厉言叱尔、谁以告我、</p>
<p>11约拿单曰、尔来、偕往于田、二人遂往、</p>
<p>12约拿单谓大卫曰、愿以色列之上帝耶和华为证、明日此时、或至三日、我窥我父于尔、若有善意、岂不遣人示尔乎、</p>
<p>13我父若欲害尔、我不示尔、使尔安然而去、则愿耶和华罚约拿单维倍、惟愿耶和华偕尔、如昔偕我父然、</p>
<p>14尔当以耶和华之仁慈待我、不第在我存日、免我死亡、</p>
<p>15厥后耶和华歼大卫诸敌于地时、亦勿绝尔仁慈于我家、历世靡暨、</p>
<p>16约拿单遂与大卫家盟约曰、不守此约者、愿耶和华于大卫之敌讨之、</p>
<p>17约拿单爱大卫、如爱己命、故使之复誓、</p>
<p>18谓之曰、明日月朔、尔虚其位、人必见之、</p>
<p>19越至三日、尔必速往、至昔相议之时、尔所匿迹之处、俟于以色石旁、</p>
<p>20我将射三矢于其侧、佯欲射的、</p>
<p>21命童取矢、如曰矢在此、可取之来、我指维生之耶和华而誓、尔必平安无害、</p>
<p>22如我谓童曰、矢在彼、则行尔途、乃耶和华使尔去也、</p>
<p>23至于尔我所言之事、耶和华恒在尔我间为证、○</p>
<p>24大卫匿于田、月朔王席坐、</p>
<p>25如常附墙而坐、约拿单侍立、押尼珥坐于扫罗侧、大卫之位虚焉、</p>
<p>26是日扫罗无言、意大卫遇事、或蒙不洁、必不洁也、</p>
<p>27翌日乃月之二日、大卫之位仍虚、扫罗谓其子约拿单曰、耶西之子、昨日今日不赴宴、曷故、</p>
<p>28约拿单对曰、大卫切求于我、许其往伯利恒、</p>
<p>29曰、请容我往、家有祭祀于邑、兄命必至、如沾尔恩、请容我往、见我诸兄、故未赴王宴、</p>
<p>30扫罗怒约拿单曰、顽梗悖逆之妇所生者、我岂不知尔简耶西之子、致辱尔身、及母体乎、</p>
<p>31耶西之子在世、尔与尔国、必不坚立、今当遣人执之诣我、彼必死、</p>
<p>32约拿单谓父曰、何故致之于死、彼何所为、</p>
<p>33扫罗掷戟欲刺之、于是约拿单知父决意杀大卫、</p>
<p>34则忿然离席、月之二日不食、因其父辱大卫、而为之忧也、○</p>
<p>35诘朝、约拿单依前与大卫所约之时、出于田、一童偕之、</p>
<p>36谓童子曰、尔其疾趋、寻我所射之矢、童趋之时、约拿单射矢过之、</p>
<p>37童至其矢所射之处、约拿单呼曰、矢非过于尔乎、</p>
<p>38又呼曰、速往勿迟、童拾其矢、返诣厥主、</p>
<p>39童不知其意、惟约拿单大卫知之、</p>
<p>40约拿单以器械与童曰、携之入邑、</p>
<p>41童既去、大卫自石之南而出、伏地三拜、彼此接吻、相向而哭、大卫尤甚、</p>
<p>42约拿单谓大卫曰、安然而去、我侪二人曾指耶和华名而誓、愿耶和华在尔我间、及尔我后裔中、至于永世、大卫遂起而往、约拿单入于邑、</p>

</div>
