
<div>
<h3>第十四章</h3>
<p>1一日扫罗子约拿单、谓执兵之少者曰、我侪过彼、至非利士汛、惟不告其父、</p>
<p>2时、扫罗居基比亚之隅、米矶仑石榴树下、从者约六百人、</p>
<p>3又有衣圣衣之亚希亚、乃居示罗为耶和华祭司之以利曾孙、非尼哈孙、亚希突子、亚希突即以迦博之兄、民不知约拿单已往、</p>
<p>4约拿单往非利士汛、道经隘口、巉岩对峙、一名播薛、一名西尼、</p>
<p>5一在北、与密抹相对、一在南、与迦巴相对、</p>
<p>6约拿单谓执兵之少者曰、我侪往未受割者之汛、庶耶和华祐我、盖耶和华施行拯救、不在人之众寡也、</p>
<p>7执兵者曰、随尔心欲行之、往哉、我与尔有同志焉、</p>
<p>8约拿单曰、我侪过彼、使彼见之、</p>
<p>9如彼曰、俟我至尔、我则伫立、不往就之、</p>
<p>10如彼曰、尔其上而就我、此为我征、我则前往、盖耶和华付之于我手、</p>
<p>11二人使非利士戍卒见之、非利士人曰、希伯来人出所匿之穴矣、</p>
<p>12戍卒谓约拿军及执兵者曰、汝其至此、我有一事示尔、约拿单告执兵者曰、随我而上、耶和华付之于以色列人手矣、</p>
<p>13约拿单攀援而登、执兵者随之、敌仆于约拿单前、执兵者从而戮之、</p>
<p>14二人在半亩之地、始杀之人、约二十、</p>
<p>15于是在营在田、庶民戍卒掠者、无不战栗、地亦震动、致其战栗特甚、</p>
<p>16在便雅悯之基比亚、扫罗之戍卒、见敌军渐销乱窜、</p>
<p>17扫罗谓从者曰、核民、视离我者为谁、既核之、则知约拿单与其执兵者不在、</p>
<p>18斯时上帝之匮在以色列族中、扫罗谓亚希亚曰、舁上帝之匮至、</p>
<p>19扫罗与祭司相语时、非利士营中喧哗益甚、扫罗告祭司曰、姑止尔手、</p>
<p>20乃集从者往战、见非利士人以刃自相攻击、致大溃乱、</p>
<p>21昔自四方而来、入非利士营之希伯来人、斯时转从扫罗约拿单所率之以色列人、</p>
<p>22匿于以法莲山地之以色列人、闻非利士人遁、亦临陈亟袭其后、</p>
<p>23是日耶和华拯救以色列族、战事至伯亚文、○</p>
<p>24当日以色列人困惫、盖扫罗以誓戒民曰、未至日夕、报我仇于我敌之先、凡食物者、必见诅、于是民不食、</p>
<p>25民入林、有蜜在地、</p>
<p>26民于林见蜜滴沥、无以手取食者、畏誓言也、</p>
<p>27扫罗以誓戒民、约拿单未之闻、故以所执之杖端濡蜜、反手入口、其目即明、</p>
<p>28民中一人曰、尔父以誓戒民云、今日凡食物者、必见诅、民俱疲惫、</p>
<p>29约拿单曰、我父累及斯土、尔试观之、我尝蜜少许、而目即明、</p>
<p>30今日民若任意而食由敌所获、则杀非利士人、岂非尤多乎、</p>
<p>31是日民击非利士人、自密抹至亚雅仑、疲惫殊甚、</p>
<p>32乃急取所得牛羊与犊、宰之于地、并血而食之、</p>
<p>33或告扫罗曰、民食有血之肉、获罪于耶和华、扫罗曰、尔曹行诈、当转巨石至此、</p>
<p>34又曰、散行民中告曰、各牵其牛其羊至此、宰而食之、勿食有血之肉、获罪于耶和华、是夜民各牵牛、宰之于彼、</p>
<p>35扫罗为耶和华筑坛、是乃扫罗为耶和华始筑之坛、○</p>
<p>36扫罗曰、我侪夤夜追袭非利士人、掠其所有、以至黎明、不留其一人、佥曰、尔视为善者行之、祭司曰、当诣上帝、</p>
<p>37扫罗咨诹上帝曰、我追袭非利士人可否、尔付之于以色列人手乎、是日上帝不之应、</p>
<p>38扫罗曰、尔民长俱前来、察知今日之罪何在、</p>
<p>39我指救以色列、维生之耶和华而誓、虽我子约拿单、亦必死亡、民中无人应之、</p>
<p>40乃谓以色列众曰、尔曹在彼、我与我子约拿单在此、民曰、尔视为善者行之、</p>
<p>41扫罗告以色列之上帝耶和华曰、愿尔指示其实、乃掣签、得扫罗及约拿单、民得免焉、</p>
<p>42扫罗曰、于我及我子约拿单间掣签、乃得约拿单、</p>
<p>43扫罗谓约拿单曰、尔以所为告我、约拿单曰、我诚以所执之杖端、尝蜜少许、我必死也、</p>
<p>44扫罗曰、约拿单、尔必死、不然、愿上帝罚我维倍、</p>
<p>45民谓扫罗曰、约拿单大行拯救于以色列中、岂可死乎、断乎不可、我侪指维生之耶和华以誓、其首之一发、不陨于地、盖彼今日与上帝偕行、于是民援约拿单、免于死亡、</p>
<p>46扫罗去非利士人、不追袭之、非利士人归故土、○</p>
<p>47扫罗治以色列国、攻四周之敌、即摩押亚扪以东诸族、琐巴列王、及非利士人、无论所往、俱击败之、</p>
<p>48奋勇击亚玛力人、拯以色列族于虏者之手、○</p>
<p>49扫罗之子、约拿单、亦施韦、麦基舒亚、又有二女、长名米拉、季名米甲、</p>
<p>50其妻名亚希暖、乃亚希玛斯之女、其军长名押尼珥、乃扫罗叔尼珥之子、</p>
<p>51基士乃扫罗之父、押尼珥父尼珥、乃亚别之子、</p>
<p>52扫罗存日、与非利士人力战、见壮士及勇士、则招募之、</p>

</div>
