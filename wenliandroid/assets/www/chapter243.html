
<div>
<h3>第六章</h3>
<p>1此诫命典章律例、乃尔上帝耶和华所命、以教尔者、使尔行之于尔所得为业之地、</p>
<p>2俾尔及子孙、毕生寅畏尔上帝耶和华、守其典章诫命、凡我所命尔者、以致延年、</p>
<p>3以色列欤、尔其听之、谨守遵行、致可纳福昌炽、于彼流乳与蜜之地、如尔祖之上帝耶和华所许尔者、○</p>
<p>4以色列欤、尔其听之、我上帝耶和华、惟一而已、</p>
<p>5当尽心尽性尽力、爱尔上帝耶和华、</p>
<p>6我今命尔之言、当存于心、</p>
<p>7勤诲子女、坐于室、行于路、或寝或兴、恒论乎此、</p>
<p>8击于手以为号、戴于额以为饰、</p>
<p>9书于尔室门柱、及尔邑门、○</p>
<p>10昔尔上帝耶和华、誓于尔祖亚伯拉罕以撒雅各、赐尔之地、既导尔入、使得大而且美之邑、非尔所自建者、</p>
<p>11得其第宅、充以嘉物、非尔所自充者、得已凿之井、非尔所自凿者、得所植之葡萄园、橄榄树、非尔所自植者、尔食之而饱、</p>
<p>12当斯时也、慎勿忘耶和华、即导尔出埃及、脱于奴隶之室者、</p>
<p>13宜寅畏尔上帝耶和华、而崇事之、指其名而发誓、</p>
<p>14勿从四周诸民之神、</p>
<p>15恐尔上帝耶和华震怒、灭尔于地、盖在尔中之上帝耶和华、乃忌邪之上帝也、○</p>
<p>16勿试尔上帝耶和华、如昔在玛撒然、</p>
<p>17尔上帝耶和华所谕尔之诫命法度典章、尔当恪守、</p>
<p>18凡耶和华所视为正为善者、尔宜行之、致受福祉、可入而得耶和华所誓许尔祖之美地、</p>
<p>19耶和华亦必驱逐诸敌、践其前言、○</p>
<p>20厥后尔子若问尔曰、我上帝耶和华、以此法度典章律例谕尔、其意云何、</p>
<p>21必告之曰、我侪昔在埃及、为法老之奴隶、耶和华以大能手、导我出之、</p>
<p>22在我目前、施行既大且剧之异迹奇事于埃及、与法老及其全家、</p>
<p>23导我出彼、俾入其所誓许我祖、锡我之地、</p>
<p>24故耶和华命我守此典章、寅畏我上帝耶和华、永享福祚、保全生命、有如今日、</p>
<p>25我侪若守我上帝耶和华所谕之诫命、而遵行之、是即我之义也、</p>

</div>
