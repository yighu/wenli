
<div>
<h3>第二十四章</h3>
<p>1约雅敬时、巴比伦王尼布甲尼撒至、约雅敬臣服之、历至三年、乃背叛之、</p>
<p>2耶和华使迦勒底军、亚兰军、摩押军、及亚扪族军攻之、侵犹大欲灭之、如耶和华藉其仆众先知所言、</p>
<p>3此事临及犹大、乃耶和华所命、以屏之于其前、因玛拿西所犯诸罪也、</p>
<p>4且因其流无辜之血、遍满耶路撒冷、耶和华不赦之、</p>
<p>5约雅敬其余事迹、凡其所行、俱载于犹大列王纪、</p>
<p>6约雅敬与列祖偕眠、子约雅斤嗣位、</p>
<p>7埃及王不复由其国而来、乃因巴比伦王攻取其地、自埃及溪至伯拉河、○</p>
<p>8约雅斤即位时、年十八岁、在耶路撒冷为王、仅历三月、其母名尼护施他、耶路撒冷人以利拿单女也、</p>
<p>9约雅斤行耶和华所恶、效其父所为、</p>
<p>10时、巴比伦王尼布甲尼撒之臣仆、上至耶路撒冷围之、</p>
<p>11当其臣仆围城时、尼布甲尼撒至、</p>
<p>12犹大王约雅斤与其母、及其臣仆、牧伯宦竖出降、巴比伦王执之、此巴比伦王八年事也、</p>
<p>13取耶和华室及王宫之宝物、悉携之出、又碎以色列王所罗门所制耶和华殿中诸金器、如耶和华所言、</p>
<p>14又将耶路撒冷民众、与牧伯勇士、共万人、以及匠役铁工、悉虏之去、除极贫者外、斯土无余民焉、</p>
<p>15俘约雅斤与其母、及后妃宦竖、暨国中显者、自耶路撒冷至巴比伦、</p>
<p>16又虏武士七千、匠役铁工一千、皆善战之壮士、俱携至巴比伦、</p>
<p>17巴比伦王立约雅斤叔玛探雅、代之为王、易其名曰西底家、○</p>
<p>18西底家即位时、年二十有一、在耶路撒冷为王、历十一年、其母名哈慕他、立拿人耶利米女也、</p>
<p>19西底家行耶和华所恶、效约雅敬所为、</p>
<p>20耶和华怒耶路撒冷及犹大、致屏之于其前、</p>

</div>
