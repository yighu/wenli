
<div>
<h3>第百四十六篇</h3>
<p>1尔其颂美耶和华、我心颂美耶和华兮、</p>
<p>2我毕生颂美耶和华、我命尚在、必歌颂我上帝兮、</p>
<p>3勿恃君王、勿倚世人、彼莫能助兮、</p>
<p>4其气一绝、归于厥土、所有图谋、即日消亡兮、</p>
<p>5以雅各之上帝为助、以其上帝耶和华为望、斯人其有福兮、</p>
<p>6彼造天地海、与其中所有、保守诚实、至于永久兮、</p>
<p>7受虐者、为之伸冤、饥饿者、给之以食、幽囚者、耶和华释之兮、</p>
<p>8蒙瞆者、耶和华明之、屈抑者、耶和华起之、为义者、耶和华爱之兮、</p>
<p>9耶和华保宾旅、扶孤寡、颠倒恶人之途兮、</p>
<p>10耶和华永远操权、郇欤、尔之上帝操权、迄于万世、尔其颂美耶和华兮、</p>

</div>
