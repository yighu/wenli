
<div>
<h3>第十九章</h3>
<p>1贫而行正、愈于愚而乖谬、</p>
<p>2心有欲而无知、乃为不善、足疾趋者、难免失路、</p>
<p>3人因愚而败其途、其心遂怨耶和华、</p>
<p>4富厚则友朋增、贫穷则故旧绝、</p>
<p>5妄证者不免刑、言诳者难逭罪、</p>
<p>6好施济、则求之者多、好馈还、则友之者众、</p>
<p>7贫乏者昆弟恶之、况彼友朋、岂不远之、追而与语、其人已渺、</p>
<p>8得智慧者爱己生、守明哲者获福祉、</p>
<p>9妄证者不免刑、言诳者必沦丧、</p>
<p>10蠢者逸乐非所宜、况奴隶制君长乎、</p>
<p>11人而精明、迟于发怒、赦宥愆尤、为其荣耀、</p>
<p>12王怒如狮之咆哮、王恩如露之润草、</p>
<p>13蠢子为其父之灾、悍妇乃恒滴之水、</p>
<p>14第宅货财、为祖父所遗、贤妻为耶和华所赐、</p>
<p>15懈怠致酣眠、惰者受饥饿、</p>
<p>16守诫者保生、轻道者必死、</p>
<p>17恤贫者乃贷于耶和华、必如其善行而偿之、</p>
<p>18子既有望、宜加惩责、勿任其败亡、</p>
<p>19暴怒者必遭刑、尔若救之、必再救之、</p>
<p>20尔其听规训、受惩责、终则为智、</p>
<p>21人心多谋、惟耶和华之志必成、</p>
<p>22人之可慕、在其仁慈、贫穷愈于欺诳、</p>
<p>23寅畏耶和华、致得生命因而恒足、灾不及身、</p>
<p>24惰者染指于盂、不反于口、</p>
<p>25扑责侮慢者、则拙人增识、斥责通达者、则智慧愈明、</p>
<p>26迫其父、逐其母、乃贻羞招辱之子、</p>
<p>27我子、听训而弃哲言、尔勿为此、</p>
<p>28匪徒作证、戏笑公义、恶人吞食邪慝、</p>
<p>29刑罚为侮慢之徒而设、鞭扑为蠢人之背而具、</p>

</div>
