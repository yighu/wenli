
<div>
<h3>第二十一章</h3>
<p>1在尔上帝耶和华所锡为业之地、若见有被杀者、卧于田间、不知谁杀、</p>
<p>2则尔之长老士师、必至其处、于四周之邑、度其远近、</p>
<p>3最近之邑、其长老必取牝犊、未负轭服役者、</p>
<p>4牵至活水之谷、其地未经耕种、则于谷中折犊之颈、</p>
<p>5利未人祭司必适其所、盖其为尔上帝耶和华所简、以供役事、藉耶和华之名、为民祝嘏、凡诸争竞鬬殴、俱凭其言而定、</p>
<p>6离见杀者最近之邑、其长老必在谷中、盥手于折颈之犊上、</p>
<p>7曰、我手未流此血、我目亦未之见、</p>
<p>8耶和华欤、尔所赎之以色列族、求尔宥之、勿使无辜之血、归于尔名、于是流血之罪得赦、</p>
<p>9尔行耶和华所视为正者、则流血之罪、可除于尔中、○</p>
<p>10尔出与敌战、尔上帝耶和华付之尔手、尔即虏之、</p>
<p>11其间见有美女、尔恋慕之、欲纳为妻、</p>
<p>12可携之归、使薙发修甲、</p>
<p>13去被虏时所衣之衣、居于尔家、哀其父母、历至一月、然后与之同寝、成为夫妇、</p>
<p>14如后不见悦于尔、可容之去、俾其自由、尔既玷之、勿鬻而得金、勿待之若婢、○</p>
<p>15人有二妻、一见爱、一被恶、均生子、而被恶者之子居长、</p>
<p>16使子承业时、不可废被恶者之子、而立见爱者之子为长子、</p>
<p>17必认被恶者之子为长子、倍其业以与之、盖彼为强健时所首生者、宜得长子之业、○</p>
<p>18人有悖逆之子、不听父母之言、虽责之仍不听、</p>
<p>19父母当执之、携至其邑门长老前、</p>
<p>20告曰、此子悖逆、不听我言、饕餮沉湎、</p>
<p>21其邑之民、必石击之致死、以除恶于尔中、使以色列众闻之而惧、○</p>
<p>22人犯死罪、而致之死、悬之于木、</p>
<p>23毋使其尸悬木竟夕、必是日葬之、免污尔上帝耶和华所赐为业之地、盖被悬者、乃上帝所诅也、</p>

</div>
