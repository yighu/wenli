
<div>
<h3>第二十章</h3>
<p>1七日之首日昧爽、抹大拉之马利亚至墓、见石自墓而移、</p>
<p>2遂趋诣西门彼得、及耶稣所爱之徒曰、人取主出墓、不知置于何处、</p>
<p>3彼得与斯徒遂出适墓、</p>
<p>4二人并趋、斯徒越彼得而先至、</p>
<p>5俯视墓中、见枲布在焉、但未入、</p>
<p>6西门彼得随至、入墓、见枲布在、</p>
<p>7而裹首之巾、不与枲布同在、别卷一处、</p>
<p>8先至墓之门徒亦入、见而信之、</p>
<p>9盖众犹未识经意、彼必自死复起也、</p>
<p>10于是二徒各归其家、○</p>
<p>11马利亚立墓外而哭、哭时、俯视墓中、</p>
<p>12见天使二、衣白衣、坐于耶稣尸身所卧之处、一在首、一在足、</p>
<p>13谓马利亚曰、妇欤、何哭耶、对曰、人取我主去、不知置于何处、</p>
<p>14言毕、反身见耶稣立、不知其为耶稣也、</p>
<p>15耶稣曰、妇欤、何哭耶、尔谁寻乎、马利亚意其为司园者、曰、主欤、尔若舁之去、请告我置于何处、我将取之、</p>
<p>16耶稣曰、马利亚乎、马利亚转身、以希伯来音曰、拉波尼、即夫子也、</p>
<p>17耶稣曰、勿扪我、以我尚未升至父、惟往语我兄弟云、我升至我父、亦尔父、我上帝、亦尔上帝、</p>
<p>18抹大拉之马利亚往告门徒曰、我已见主矣、又以耶稣语己之事告之、○</p>
<p>19是日乃七日之首日、既暮、门徒所在、其门已闭、畏犹太人故也、耶稣至、立于中曰、愿尔曹安、</p>
<p>20言竟、以手与胁示之、门徒见主、则喜、</p>
<p>21耶稣又曰、愿尔曹安、我遣尔、如父遣我、</p>
<p>22遂嘘于众曰、受圣神、</p>
<p>23尔于何人之罪、赦则赦矣、存则存矣、○</p>
<p>24有多马称低土马者、十二徒之一也、耶稣至时、未同在焉、</p>
<p>25诸徒语之曰、我已见主矣、多马曰、我不见其手中钉迹、以指探之、手探其胁、必不信也、○</p>
<p>26越八日、门徒复集、多马与焉、门已闭、耶稣至、立于中曰、愿尔曹安、</p>
<p>27谓多马曰、伸尔指、视我手、伸尔手、探我胁、勿疑、宜信也、</p>
<p>28多马对曰、我主、我上帝哉、</p>
<p>29耶稣曰、多马欤、盖尔见我固信、未见而信者福矣、○</p>
<p>30耶稣于门徒前、又多行异迹、是书未录、</p>
<p>31第录此、俾尔得信耶稣为基督、为上帝子、信之、则以其名而得生焉、</p>

</div>
