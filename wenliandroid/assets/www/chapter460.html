
<div>
<h3>第九章</h3>
<p>1示巴女王闻所罗门之名誉、则往耶路撒冷、欲以难语试之、从者甚众、有驼负香品、及黄金甚多、亦有宝石、见所罗门、悉以中心所存者与之言、</p>
<p>2其所问者、所罗门俱答之、无有一事不明、而不告之、</p>
<p>3示巴女王见所罗门之智慧、所建之宫室、</p>
<p>4筵席之肴馔、群臣之坐次、众仆之侍立、与其服饰、酒政与其服饰、及升耶和华室之阶、则神为之夺、</p>
<p>5谓王曰、我在我国、所闻尔之行为智慧、洵不诬也、</p>
<p>6我未至而目击、则不信其言、今知尔之智慧广大、所告我者、犹未及半、尔之实迹、越于我所闻之名誉、</p>
<p>7尔之群臣、尔之众仆、恒侍尔前、闻尔智慧、其有福矣、</p>
<p>8尔上帝耶和华悦尔、置于其国位、为尔上帝耶和华为王、宜颂美焉、盖尔上帝爱以色列、欲永固之、故立尔为其王、施行公义、</p>
<p>9于是示巴女王以黄金一百二十他连得、香品甚多、及厥宝石、馈所罗门王、所馈王之香品、未有若此者也、</p>
<p>10户兰仆与所罗门仆、自俄斐运金者、亦运檀木宝石、</p>
<p>11王以檀木、为耶和华室及王宫作台、又为讴歌者作琴与瑟、在犹大地、从未见若此者、</p>
<p>12所罗门王依女王所馈而遗之、凡其所欲所求、悉予之、遂与其臣仆返故土、○</p>
<p>13所罗门岁得金六百六十六他连得、</p>
<p>14此外、又有商贾所进之金、亚拉伯列王及其牧伯、亦进金银于所罗门、</p>
<p>15所罗门王以炼金作盾二百、每盾需金六百舍客勒、</p>
<p>16又以炼金作干三百、每干需金三百舍客勒、王置于利巴嫩林宫、</p>
<p>17又以象牙制大宝座一、包以精金、</p>
<p>18其阶六级、有金足几、与座相连、座之左右有扶手、二狮旁立、</p>
<p>19六级各有二狮、左一右一、共十有二、他国未有若是之制也、</p>
<p>20所罗门王所有之爵、悉以金制、利巴嫩林宫诸器、皆为精金、当所罗门时、银不为贵、</p>
<p>21因王有舟、与户兰仆同往他施、其舟三年一返、载金银、象牙、猿猴、孔雀而归、</p>
<p>22所罗门王之货财与智慧、超乎天下列王、</p>
<p>23天下列王、咸求见所罗门、以听其智慧、即上帝赋于其心者、</p>
<p>24各进贡物、即金器银器、衣服军械、香品马骡、岁有定例、</p>
<p>25所罗门有服车之马四千厩、骑兵一万二千、置于屯车之邑、及王都耶路撒冷、</p>
<p>26所罗门统辖诸王、自大河至非利士地、延及埃及界、</p>
<p>27王使银在耶路撒冷如石、香柏多如谷中之桑、</p>
<p>28有为所罗门驱马、自埃及与列国而至、○</p>
<p>29所罗门其余事迹之始末、载于先知拿单书、与示罗人亚希雅预言之书、及先见易多论尼八子耶罗波安、启示之书、</p>
<p>30所罗门在耶路撒冷为以色列全族之王、历四十年、</p>
<p>31与其列祖偕眠、葬于父大卫城、子罗波安嗣位、</p>

</div>
