
<div>
<h3>第二十三章</h3>
<p>1越至七年、耶何耶大自强、召百夫长、耶罗罕子亚撒利雅、约哈难子以实玛利、俄备得子亚撒利雅、亚大雅子玛西雅、细基利子以利沙法、与之立约、</p>
<p>2众乃遍行犹大、自犹大诸邑、集利未人、及以色列族长、咸至耶路撒冷、</p>
<p>3会众在上帝室与王立约、耶何耶大谓众曰、王子必当嗣位、循耶和华论大卫子孙之言、</p>
<p>4今当如是而行、祭司及利未人安息日入值者、三分之一为司阍、</p>
<p>5三分之一守王宫、三分之一守基址门、民众在耶和华室院、</p>
<p>6祭司及供役之利未人为圣、可入耶和华室、其外不许他人入之、民众当守耶和华所命、</p>
<p>7利未人各执器械而环王、凡入室者、必杀之、王出入时、必偕之、</p>
<p>8利未人与犹大众、皆遵祭司耶何耶大之命、各率其人、安息日入值退值者、盖祭司耶何耶大不令退值之班归也、</p>
<p>9祭司耶何耶大以上帝室大卫王之戈盾干、予百夫长、</p>
<p>10使民众各执器械而立、自室右至室左、附坛与室、在王四周、</p>
<p>11遂导王子出、加冕于其首、予以法律、立之为王、耶何耶大及其子膏之、众曰、愿王万岁、</p>
<p>12亚他利雅闻民奔走颂王之声、则入耶和华室、至于民所、</p>
<p>13望见王立于室门柱侧、百夫长与吹角者、侍于王侧、四境之民欢欣吹角、讴歌者以乐器和众颂美、亚他利雅裂衣、呼曰、叛矣、叛矣、</p>
<p>14祭司耶何耶大率统军之百夫长出、命曰、由队伍之间拥之出、随其后者、必杀以刃、盖祭司曰、勿杀之于耶和华室、</p>
<p>15遂辟易而出之、至附近马门之王宫、杀之于彼、○</p>
<p>16耶何耶大与民及王立约、必为耶和华之民、</p>
<p>17民众皆往巴力庙毁之、摧其坛、碎其像、杀巴力之祭司玛坦于坛前、</p>
<p>18耶何耶大设官守耶和华室、使利未人祭司掌之、昔大卫分其班次于耶和华室、使献燔祭于耶和华、循摩西律所载、欢呼讴歌、依大卫所定之例、</p>
<p>19又立阍人守耶和华室门、凡不洁者、不许入之、</p>
<p>20乃率百夫长、贵胄民长、以及四境之民、自耶和华室、导王而下、由上门入王宫、俾践国位、</p>
<p>21四境之民欢乐、邑内平康、亚他利雅见杀以刃、</p>

</div>
