
<div>
<h3>第二十六章</h3>
<p>1耶稣言竟、谓门徒曰、</p>
<p>2越二日乃逾越节、尔所知也、人子将见付、钉十架矣、</p>
<p>3时、祭司诸长、及民间长老、集于大祭司该亚法院、</p>
<p>4谋以诡计执耶稣杀之、</p>
<p>5惟曰、毋于节期、恐民生乱、○</p>
<p>6耶稣在伯大尼癞者西门家、</p>
<p>7有妇以玉瓶盛至贵之膏就之、于席间沃其首、</p>
<p>8门徒见之不悦、曰、恶用此靡费为哉、</p>
<p>9此膏可鬻多金、以济贫也、</p>
<p>10耶稣知其意、曰、何为难此妇乎、彼所行者善也、</p>
<p>11盖尔恒有贫者偕、不恒有我也、</p>
<p>12彼倾此膏于我躬、乃为我葬而行之、</p>
<p>13我诚语汝、普天之下、凡宣福音之地、必述此妇所行、以为之记、○</p>
<p>14时、十二徒之一、加略人犹大、诣祭司诸长曰、</p>
<p>15尔欲予我几何、我以彼付尔、遂权金三十而予之、</p>
<p>16自是犹大寻机付之、○</p>
<p>17除酵节首日、门徒就耶稣曰、欲我何处为尔备逾越节筵乎、</p>
<p>18曰、尔入城、诣某语之曰、师云、我时迩矣、将偕门徒守节于尔家、</p>
<p>19门徒如命而备节筵、</p>
<p>20既暮、耶稣偕十二徒席坐、</p>
<p>21食间曰、我诚语汝、尔中一人、将卖我矣、</p>
<p>22众忧甚、递相问曰、主、我乎、</p>
<p>23曰、与我濡手于盂者、即卖我者也、</p>
<p>24人子将逝、如经所载、惟卖人子者祸矣、其人不生为幸、</p>
<p>25卖之者犹大问曰、夫子、我乎、曰、尔言之矣、</p>
<p>26食间、耶稣取饼、祝而擘之、予门徒曰、取而食之、斯乃我身、</p>
<p>27又取杯、谢而予之曰、尔皆饮之、</p>
<p>28斯乃我血、即盟约之血、为众而流、以赦罪者也、</p>
<p>29我语汝、今而后、我不复饮葡萄之汁、待他日我偕尔饮新者于我父国矣、○</p>
<p>30既咏诗、遂出、往橄榄山、○</p>
<p>31耶稣谓其徒曰、此夜尔曹皆将弃我、记有之、我击牧者、而羊散矣、</p>
<p>32但我复起后、将先尔往加利利、</p>
<p>33彼得曰、众虽弃尔、我终不尔弃、</p>
<p>34耶稣曰、我诚语汝、此夜鸡未鸣、尔将三言不识我矣、</p>
<p>35彼得曰、我即与尔偕亡、必不言不识尔、众门徒言亦如之、○</p>
<p>36耶稣偕门徒至一处、名客西马尼、谓之曰、坐此、待我往彼祈祷、</p>
<p>37遂携彼得及西庇太二子、忧戚惨怛、</p>
<p>38曰、我心忧甚、濒死矣、尔曹留此、偕我儆醒、</p>
<p>39少进、俯伏祈祷曰、我父欤、若或能之、则令此杯去我、然非从我所欲、乃从尔所欲也、</p>
<p>40遂就门徒见其寝、谓彼得曰、尔曹不能偕我儆醒片时乎、</p>
<p>41儆醒祈祷、免入诱惑、心固愿之、而身弱耳、</p>
<p>42复进、祷曰、我父欤、若此杯不能去我、我必饮之、愿尔旨成焉、</p>
<p>43又至、见门徒仍寝、以其目倦也、</p>
<p>44去之、再进、三祷、言亦如之、</p>
<p>45后就门徒、语之曰、今寝且安、时迩矣、人子见卖于恶人手矣、</p>
<p>46起而偕行、卖我者近矣、○</p>
<p>47言时、十二徒之一犹大、偕群众以刃与梃、自祭司诸长及民间长老而来、</p>
<p>48卖师者与以号曰、我接吻者是也、可执之、</p>
<p>49即就耶稣曰、夫子安、遂吻接之、</p>
<p>50耶稣曰、友乎、尔来所欲为者为之、众遂前、执耶稣、</p>
<p>51偕耶稣者一人、拔刃击大祭司仆、削其一耳、</p>
<p>52耶稣曰、韬尔刃、凡执刃者、必亡于刃、</p>
<p>53尔意我不能祈我父、为我遣十二营有余之天使乎、</p>
<p>54若然、则经所云、此事必有者、何以得应乎、</p>
<p>55遂语众曰、尔以刃与梃来执我、若捕盗乎、我日坐于殿训诲、尔不我执、</p>
<p>56但此事悉成、以应先知之经焉、门徒皆离之而奔、○</p>
<p>57执耶稣者曳至大祭司该亚法所、士子长老已集、</p>
<p>58彼得远随耶稣、至大祭司院、入与诸隶同坐、欲观其竟、</p>
<p>59祭司诸长及全公会、求妄证、攻耶稣以死之、</p>
<p>60虽多妄证者至、亦未得其据、后有二人进曰、</p>
<p>61此人曾言能毁上帝殿、三日建之、</p>
<p>62大祭司起、问耶稣曰、尔无所答乎、斯人所证者何耶、</p>
<p>63耶稣不答、大祭司曰、我指维生上帝、令尔誓而告我、尔果上帝子基督否、</p>
<p>64耶稣曰、尔言之矣、且吾语汝、此后、尔曹将见人子坐有权者之右、乘云而来也、</p>
<p>65大祭司自裂其衣、曰、僭妄哉若人、何用他证、尔已闻其僭妄矣、</p>
<p>66尔意若何、佥曰、是宜死、</p>
<p>67遂唾其面、拳击之、有手批之者曰、</p>
<p>68基督乎、试言击尔者谁、○</p>
<p>69彼得坐于院、有婢前曰、尔亦偕加利利人耶稣也、</p>
<p>70彼得于众前弗承、曰、我不知尔云何也、</p>
<p>71出至院门、又一婢见之、语同在者曰、彼亦偕拿撒勒人耶稣者、</p>
<p>72彼得又弗承、且誓曰、我不识其人也、</p>
<p>73少顷、旁立者前语彼得曰、尔诚其党、尔方言可证矣、</p>
<p>74彼得诅且誓曰、我不识其人也、鸡即鸣、</p>
<p>75彼得忆耶稣所言、鸡未鸣、尔将三言不识我、乃出而痛哭、</p>

</div>
