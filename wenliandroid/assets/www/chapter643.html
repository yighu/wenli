
<div>
<h3>第八十一篇</h3>
<p>亚萨之词使伶长用迦特乐器歌之○</p>
<p>1上帝为我之力、其大声讴歌之、向雅各之上帝、发其欢声兮、</p>
<p>2讴歌播鼗、执琴与瑟、</p>
<p>3朔望节期、尚其吹角兮、</p>
<p>4此乃以色列之例、雅各上帝之法兮、</p>
<p>5彼出击埃及时、于约瑟中、立此为证、是日我闻所不识者之言兮、</p>
<p>6曰、我脱其肩之担、释其手之筐兮、</p>
<p>7尔遭难而呼我、我即救尔、自雷霆隐处俞允尔、试尔于米利巴水兮、</p>
<p>8我民欤、尔其听之、我则戒尔、以色列欤、深愿尔听我兮、</p>
<p>9尔中不可有他神、外族之神、勿崇拜兮、</p>
<p>10我乃耶和华、尔之上帝、携尔出埃及、尔张厥口、我即充之兮、</p>
<p>11惟我民不听我声、以色列不纳我兮、</p>
<p>12我则任其刚愎厥心、依己所谋而行兮、</p>
<p>13深愿我民听我、以色列遵行我道兮、</p>
<p>14我则速制其仇、反手以攻其敌兮、</p>
<p>15憾耶和华者必屈服、我民其永存兮、</p>
<p>16必以嘉麦食之、以磐石所出之蜜餍之兮、</p>

</div>
