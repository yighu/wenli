
<div>
<h3>第二章</h3>
<p>1我必立于守望之所、伫于戍楼、观其何以语我、我之质诉、何以应答、</p>
<p>2耶和华谓我曰、书此启示、昭著于版、俾人趋而能读、</p>
<p>3盖此启示、有定期焉、其终极必速至、决不虚诳、虽则迟延、尔其待之、因其必临、不濡滞也、</p>
<p>4其人心骄、中怀不正、惟义者以信得生、</p>
<p>5彼嗜酒行诈、骄傲而不安居、扩张其欲、恍若阴府、如死亡之无餍、集万邦、会万民、使为己有、</p>
<p>6斯众岂不以譬词讽之、以隐语嘲之曰、祸哉其人、聚敛非己之财、担负典质之重、伊于胡底、</p>
<p>7剥削尔者、岂不勃兴乎、窘迫尔者、岂不亟起乎、尔必为其所虏之物、</p>
<p>8因尔劫掠多邦、流人之血、行强暴于其地其邑、及凡居于其中者、诸国之遗民、亦必劫掠尔、○</p>
<p>9获不义之财、以富其家、营巢于高处、以避凶暴之手、其人祸哉、</p>
<p>10尔之所谋、翦灭多民、贻羞尔家、自取罪戾、</p>
<p>11壁中之石将呼、木中之梁将应、○</p>
<p>12以血建邑、以恶筑城、其人祸哉、</p>
<p>13诸民劳力乃为火、列邦辛苦归于虚、此非由于万军之耶和华乎、</p>
<p>14盖知耶和华荣耀之知识、将遍满大地、若水之弥漫于海焉、○</p>
<p>15和毒以饮邻里、使之沈醉、欲观其裸、其人祸哉、</p>
<p>16尔充于辱、非充于荣、亦当饮之、彰尔不洁、耶和华右手之杯、将传及尔、污辱加于尔荣、</p>
<p>17尔行强暴于利巴嫩、加残害于群兽、使之惊怖、且流人血、行强暴于其地其邑、及凡居于其中者、必反乎尔、○</p>
<p>18工师雕像、于制造者何益之有、铸偶乃伪师、制造者恃此喑哑之像、何益之有、</p>
<p>19谓木曰寤、谓哑石曰起、其人祸哉、此物岂能垂训乎、彼饰以金银、而中无生气、</p>
<p>20惟耶和华在其圣殿、全地当静默于其前、</p>

</div>
