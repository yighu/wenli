
<div>
<h3>第十三章</h3>
<p>1兄弟之爱、宜恒存之、</p>
<p>2勿忘寓旅、盖由是而行、曾有接天使而不觉者、</p>
<p>3宜念囚者、如与同囚、念被虐者、因己亦具此身、</p>
<p>4尔众宜重婚姻、勿玷床笫、盖苟合行淫者、上帝必鞫之、</p>
<p>5勿好利、以尔所有为足、盖上帝尝云、我必不弃尔、不遗尔也、</p>
<p>6如是、我侪毅然曰、主乃我助、我无所畏、人其如我何、○</p>
<p>7导尔而宣上帝道于尔者、宜念之、揆其生平之果效、而法其信、</p>
<p>8夫耶稣基督在昨在今、爰及世世、一也、</p>
<p>9勿为异端诸教所荡、盖心以恩而坚、乃善、非以食耳、行乎此者、未获益也、</p>
<p>10我侪有坛、凡奉事于幕者、不得食其物、</p>
<p>11夫牺牲之血、大祭司为罪携入圣所、其体则焚于营外、</p>
<p>12如是、耶稣欲以己血使民成圣、亦受苦于邑门之外、</p>
<p>13故我侪宜负其辱、出营外就之、</p>
<p>14盖我侪于此无恒存之邑、惟求将来者、</p>
<p>15是以当由耶稣、恒献颂赞之祭于上帝、此即承奉其名、口中之果也、</p>
<p>16勿忘为善、供人所需、如此之祭、乃上帝所悦者、</p>
<p>17导尔者宜顺服之、因彼为尔之灵儆醒、如将陈诉者、使彼于此乐而不忧、否则于尔无益也、○</p>
<p>18请尔为我侪祈祷、盖我自信良心素具、凡事欲依正道而行、</p>
<p>19我尤切求尔行此、致返就尔尤速也、○</p>
<p>20愿平康之上帝、曾以永约之血、使群羊之大牧、我主耶稣、自死复生、</p>
<p>21俾尔备乎诸善、以行其旨、且由耶稣基督、于尔之衷成其所悦、愿荣归之、爰及世世、阿们、○</p>
<p>22兄弟乎、我略书以遗尔、请容我劝勉之言、</p>
<p>23尔曹宜知兄弟提摩太已见释、若其速至、我将偕之见尔、</p>
<p>24为问诸导尔者及诸圣徒安、在义大利者问尔安、</p>
<p>25愿恩惠偕尔众、阿们、</p>

</div>
