
<div>
<h3>第七十七篇</h3>
<p>亚萨之诗仿耶杜顿使伶长歌之○</p>
<p>1我呼吁上帝、向上帝发声、彼必垂听兮、</p>
<p>2我遭难之日寻求主、夜间举手不辍、我心不受慰兮、</p>
<p>3我忆上帝而烦扰、默然思维、神即丧失兮、</p>
<p>4尔使我目不交睫、烦扰而不能言兮、</p>
<p>5我追思昔日、上古之年、</p>
<p>6回忆夜间歌词、中心思维、以神详察兮、</p>
<p>7主岂永弃、不复施恩乎、</p>
<p>8其慈惠岂永息、其应许岂永废乎、</p>
<p>9上帝岂忘施恩泽、因怒绝其慈仁乎、</p>
<p>10我曰、此乃我之懦弱、至上者伸右手之年、我宜念之兮、</p>
<p>11我必述耶和华所行、念其古时异迹兮、</p>
<p>12思维其经营、默揣其作为兮、</p>
<p>13上帝欤、尔之所行、惟圣是务、孰为大神、如上帝兮、</p>
<p>14尔乃行奇事之上帝、显尔能于万民兮、</p>
<p>15以臂救赎尔民、雅各约瑟之裔兮、</p>
<p>16上帝欤、诸水见尔、见而惊惶、深渊亦战栗兮、</p>
<p>17云倾水、天发声、尔矢四驰兮、</p>
<p>18雷声发于狂飇、电照寰宇、大地颤动兮、</p>
<p>19尔路在海、尔径在渊、踪迹莫能知之兮、</p>
<p>20尔曾假手摩西亚伦、导尔民如群羊兮、</p>

</div>
