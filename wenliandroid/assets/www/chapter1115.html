
<div>
<h3>第十二章</h3>
<p>1兄弟乎、缘此、我以上帝之怜悯劝尔、献身为生祭、圣而见悦于上帝、乃尔当然之崇事也、</p>
<p>2勿同乎世、惟以心之更新而变化、致验上帝之旨、乃善而可悦、且纯全者也、○</p>
<p>3我藉所赐之恩、语于尔曹、自度勿越乎所当度、宜循理而度、依上帝所赋各人之信量、</p>
<p>4如身有百体、其用不一、</p>
<p>5我众在基督为一身、互相为体亦若是、</p>
<p>6既依所赋之恩、受赐有别、或豫言、则依信量、</p>
<p>7或役事、则役事、或教诲、则教诲、</p>
<p>8或劝慰、则劝慰、济者以诚、治者以勤、矜者以乐、</p>
<p>9爱毋伪、恶恶而亲善、</p>
<p>10兄弟相爱宜亲厚、相敬则先施、</p>
<p>11勤而毋怠、热衷事主、</p>
<p>12喜于望、忍于难、恒于祷、</p>
<p>13供应圣徒、厚待宾旅、</p>
<p>14窘逐尔者祝之、祝而毋诅、</p>
<p>15与乐者同乐、与哭者同哭、</p>
<p>16心相同、志毋高、惟卑是从、勿自为智、</p>
<p>17勿以恶报恶、众所善者则为之、</p>
<p>18若或能之、则尽己以和众、</p>
<p>19爱友乎、勿自伸冤、宁待主怒、记有之、主曰、伸冤在我、我将报之、</p>
<p>20敌饥则食之、渴则饮之、如是而行、犹以爇炭集厥首、</p>
<p>21毋为恶所胜、宜以善胜恶、</p>

</div>
