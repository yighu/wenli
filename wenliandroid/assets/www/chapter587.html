
<div>
<h3>第二十五篇</h3>
<p>大卫之词○</p>
<p>1耶和华欤、我心向尔、</p>
<p>2我上帝欤、我素赖尔、勿使我蒙羞、勿使我敌奏凯兮、</p>
<p>3企望尔者不怀惭、无端行诈者、必抱愧兮、</p>
<p>4耶和华欤、示我以尔道、训我以尔径兮、</p>
<p>5以尔真理导我诲我、尔为救我之上帝、我终日企望尔兮、</p>
<p>6耶和华欤、尔之矜悯慈惠、自古长存、求尔记忆兮、</p>
<p>7耶和华欤、我幼年之愆尤、故犯之罪过、祈勿记忆、依尔仁慈、循尔恩惠、而垂念兮、</p>
<p>8耶和华乃善乃正、故以道示罪人兮、</p>
<p>9谦卑之人、必导之以义、诲之以道兮、</p>
<p>10于守约遵法者、耶和华所行、皆仁慈诚实兮、</p>
<p>11耶和华欤、我罪重大、因尔名而赦宥兮、</p>
<p>12寅畏耶和华者谁乎、于其所选之途、必蒙训示兮、</p>
<p>13居心绥安、子孙得土兮、</p>
<p>14耶和华与畏己名者相亲、必示以其约兮、</p>
<p>15我目恒望耶和华、必脱我足于网罗兮、</p>
<p>16予茕独困苦、求尔转向我、而施矜恤兮、</p>
<p>17我心多忧、求尔拯我于急难兮、</p>
<p>18垂顾我苦劳、赦宥我罪戾兮、</p>
<p>19鉴我仇敌、以其众多、痛心衔憾兮、</p>
<p>20祈保我命、而施救援、我惟托庇于尔、勿使我怀惭兮、</p>
<p>21愿以纯良正直卫我、以我望尔兮、</p>
<p>22上帝欤、救赎以色列、出其诸难兮、</p>

</div>
