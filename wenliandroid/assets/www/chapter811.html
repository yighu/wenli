
<div>
<h3>第五十八章</h3>
<p>1大声呼号、勿限止焉、扬声如角、以其罪咎告于我民、以其愆尤示雅各家、</p>
<p>2彼日寻我、乐知我道、求我示以义律、悦亲上帝有若行义之民、未违上帝之律、</p>
<p>3彼曰、我禁食、尔不顾、我苦心、尔不知、何也、曰、尔禁食时、尚营己事、苛虐佣人、</p>
<p>4尔之禁食、致起争竞、凶拳殴击、此期禁食、尔声不得上闻、</p>
<p>5我所选禁食之日、岂如是乎、令人苦其心志、俯首若芦、以麻与灰、布于身下、此岂称为禁食、为耶和华所悦纳之日乎、</p>
<p>6我所选之禁食、岂非释凶恶之索、解人之负、纵受屈者自逸、而折诸轭乎、</p>
<p>7岂非颁食于饥者、导流离之贫民、寓于尔室、见裸者而衣之、不掩面于骨肉乎、</p>
<p>8若此、尔之辉光、必著若朝晖、尔之得医、将速见其效、尔之公义、显于尔前、我耶和华之荣光、卫于尔后、</p>
<p>9尔祈祷、耶和华必应、尔吁呼、必曰我在斯、</p>
<p>10尔若去人之轭、不指摘、不妄言、施仁慈于饥人、满困苦者之欲、尔之辉光、必见于暗、尔之晦冥、必若日中之明、</p>
<p>11耶和华将恒导尔、在于旱干之地、俾尔满志、骨骸坚固、尔必如灌溉之园囿、若不竭之泉源、</p>
<p>12自尔而出者、必筑历久荒芜之处、重立累代毁坏之基、人将称尔为补缺者、为修衢者、俾人居焉、</p>
<p>13如尔于我安息圣日、防闲尔足、称为可喜可尊、于耶和华之圣日、不行己道、不营己事、不出虚言、</p>
<p>14则必缘耶和华而乐、我将使尔驾行地之高处、俾享尔祖雅各之业、耶和华口言之矣、</p>

</div>
