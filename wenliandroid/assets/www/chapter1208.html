
<div>
<h3>第四章</h3>
<p>1尔中之战鬬争竞奚自哉、非自战于尔百体中之欲乎、</p>
<p>2尔欲而不得、尔杀尔嫉而不能得、战鬬也、争竞也、尔之无所得者、以尔不求也、</p>
<p>3尔求而不得、以尔妄求、欲用之于尔欲也、</p>
<p>4淫乱者乎、尔岂不知友于世、乃敌上帝乎、凡欲为世之友者、自为上帝敌也、</p>
<p>5尔意经言岂徒然哉、其所使居于我侪之灵、讵恋慕以至媢嫉乎、</p>
<p>6惟彼赐恩尤大、故曰、上帝拒骄傲者、赐恩于谦卑者、</p>
<p>7是以尔宜服于上帝、惟御魔、魔则遁、</p>
<p>8近上帝、上帝则近尔、干罪者净乃手、贰心者洁乃心、</p>
<p>9宜负苦悲泣、易笑为哀、易乐为忧、</p>
<p>10自卑于主前、主则升尔、○</p>
<p>11兄弟乎、毋相诋、诋兄弟拟兄弟者、是诋律拟律也、尔若拟律、则非守律者、乃拟之者矣、</p>
<p>12立律而拟之者惟一、能救能灭者是也、尔为谁、而拟人乎、○</p>
<p>13噫、尔言今日明日将往某邑、寓彼一年、贸易获利、</p>
<p>14但明日如何、尔不知也、尔生命伊何、犹云雾耳、暂见而即无矣、</p>
<p>15宁言若主有旨、我侪且生、行此行彼、</p>
<p>16今尔乃以虚诞自诩、凡此者非善也、</p>
<p>17盖知善而不行者、罪也、</p>

</div>
