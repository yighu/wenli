
<div>
<h3>第十章</h3>
<p>1厥后、主别立七十人、耦而遣之、在于其前、入己将至之诸邑诸地、</p>
<p>2谓之曰、穑多工少、宜求穑主、遣工力穑焉、</p>
<p>3往哉、我遣尔似羔入狼中、</p>
<p>4勿携囊、勿袋、勿履、途中勿问人安、</p>
<p>5所入之室、则先曰愿斯室安、</p>
<p>6傥于彼有宜乎安者、尔祝之安必临之、不然、则归尔矣、</p>
<p>7居斯室、则饮食其所供、盖工得其值、宜也、毋由此室移于彼室、</p>
<p>8所入之邑、人若接尔、则食其陈于尔前者、</p>
<p>9邑中有病者医之、且语众曰、上帝国近尔矣、</p>
<p>10所入之邑、人不接尔、则出至其衢曰、</p>
<p>11尔邑之尘沾我足者、亦对尔拂之、虽然、尔宜知上帝国近矣、</p>
<p>12我语汝、于彼日、所多玛之刑、较斯邑犹易受也、</p>
<p>13祸哉、哥拉汎乎、祸哉、伯赛大乎、盖在尔中所行之异能、若行于推罗西顿、彼早衣麻坐灰、而改悔矣、</p>
<p>14然于鞫日、推罗西顿之刑、较尔犹易受也、</p>
<p>15迦百农欤、尔将升于天乎、必下阴府耳、</p>
<p>16又曰、听尔者、即听我、拒尔者、即拒我、拒我者、即拒遣我者也、○</p>
<p>17七十人喜而返、曰、主、以尔名、鬼亦服我、</p>
<p>18耶稣曰、我曾见撒但如电、自天而陨、</p>
<p>19我赐尔以权、可践蛇蝎、与制敌诸能、必无害尔者、</p>
<p>20然毋以诸鬼服尔而喜、当以尔名录于天而喜、○</p>
<p>21是时也、耶稣感于圣神而喜曰、父乎、天地主也、我称谢尔、尔以此事、于智者达者则隐之、于赤子则显之、父乎、然也、此乃尔所悦者也、</p>
<p>22万有由父赐我、父之外无识子者、子及子所欲示者之外、无识父者、</p>
<p>23乃顾其徒、潜语之曰、见尔所见者、其目福矣、</p>
<p>24我语汝、昔先知君王、多欲见尔所见、而不之见、闻尔所闻、而不之闻、○</p>
<p>25有律师起而试之曰、夫子、我当何为、以承永生、</p>
<p>26耶稣曰、律所载者何耶、尔读之如何、</p>
<p>27对曰、尔当尽心、尽性、尽力、尽意、爱主尔之上帝、亦当爱邻如己、</p>
<p>28耶稣曰、尔所对是也、行此则生、</p>
<p>29彼欲自义、谓耶稣曰、谁为我邻、</p>
<p>30耶稣曰、或自耶路撒冷、下耶利哥、遇盗、剥其衣、且伤之、濒死、委之而去、</p>
<p>31适有祭司由是路而下、见之、则旁行而过、</p>
<p>32又有利未人至彼处、见之、亦旁行而过、</p>
<p>33惟一撒玛利亚人、行至其地、见而悯焉、</p>
<p>34遂就之、以油以酒浇其伤处、裹之、乘以己畜、携至旅馆、而顾恤之、</p>
<p>35翌日取金二钱、予馆人曰、且顾此人、若所费加多、我返时偿尔、</p>
<p>36此三人中、尔意孰为遇盗者之邻耶、</p>
<p>37曰、矜恤之者是也、耶稣曰、尔往效此而行、○</p>
<p>38众行时、耶稣入一村、有妇名马大、迎之至其家、</p>
<p>39其姊妹马利亚、坐主足下听其言、</p>
<p>40马大以供事多而心纷、诣耶稣曰、主、我姊妹遣我一人供事、尔不以为意乎、请命之助我、</p>
<p>41主语之曰、马大、马大、尔因多端、思虑烦扰、</p>
<p>42然所需者一而已、马利亚已择善业、而莫之夺也、</p>

</div>
