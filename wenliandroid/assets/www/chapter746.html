
<div>
<h3>第一章</h3>
<p>1诸歌之雅者、所罗门所作也、○</p>
<p>2耶路撒冷女论所罗门曰愿彼以口吻我、因尔爱情、愈于酒醴、</p>
<p>3尔膏香而美、尔名如膏之倾注、故众女爱汝、</p>
<p>4书拉密女谓其良人曰王携我入宫闱、尔其为我先导、我则随尔疾趋、耶路撒冷女曰我侪因尔而欢乐、叙尔爱情、愈于酒醴、众女之爱汝宜也、○</p>
<p>5书拉密女曰耶路撒冷诸女欤、我颜虽黑、犹为佳丽、即黑如基达之幕、美如所罗门之帱、</p>
<p>6勿因我颜微黑、为日所暴、而加睨视、同母之子怒予、使守其葡萄园、而己之园、则未守焉、</p>
<p>7我心所爱者、尔牧羊于何所、亭午息之于何方、请以告我、我于尔同俦群羊之侧、何为如蒙面者乎、</p>
<p>8耶路撒冷女曰诸女之美者、如尔不知、宜踵群羊之迹、牧尔山羊之羔于牧人幕侧、○</p>
<p>9所罗门曰我之嘉偶、我视尔若法老驾车之骏马、</p>
<p>10尔之两颊、因发辫而秀美、尔项炫以贯珠、</p>
<p>11我必为尔制金链、间以银星、</p>
<p>12书拉密女思其良人曰王坐于榻、我之那达发其芬芳、</p>
<p>13我所爱者如没药囊、恒在我怀、</p>
<p>14我所爱者如凤仙花、在隐基底之葡萄园、</p>
<p>15所罗门曰我之嘉偶、尔乃美好、尔诚美好、尔目如鸽、</p>
<p>16书拉密女思其良人曰我所爱者、尔乃美好、可慕可悦、我侪之榻、其色青青、</p>
<p>17我侪之室、香柏为梁、松木为椽、</p>

</div>
