
<div>
<h3>第七章</h3>
<p>1厥后、波斯王亚达薛西时、有以斯拉、以斯拉乃西莱亚子、西莱亚乃亚撒利雅子、亚撒利雅乃希勒家子、</p>
<p>2希勒家乃沙龙子、沙龙乃撒督子、撒督乃亚希突子、</p>
<p>3亚希突乃亚玛利雅子、亚玛利雅乃亚撒利雅子、亚撒利雅乃米拉约子、</p>
<p>4米拉约乃西拉希雅子、西拉希雅乃乌西子、乌西乃布基子、</p>
<p>5布基乃亚比书子、亚比书乃非尼哈子、非尼哈乃以利亚撒子、以利亚撒乃大祭司亚伦子、</p>
<p>6以斯拉于摩西之律、以色列之上帝耶和华所赐者、为明敏之文士、蒙其上帝耶和华祐、所求于王、王悉许之、彼自巴比伦而上、</p>
<p>7亚达薛西王七年、以色列族、祭司利未人、讴歌者、司阍者、尼提甯人、各有其人、上耶路撒冷、</p>
<p>8七年五月、以斯拉至耶路撒冷、</p>
<p>9正月朔、自巴比伦启行、蒙其上帝之祐、五月朔、至耶路撒冷、</p>
<p>10以斯拉决志究察耶和华律、而遵行之、且以典章律例、训诲于以色列中、○</p>
<p>11祭司以斯拉为文士、明耶和华之诫命、及所赐以色列之典章、亚达薛西王降诏、其文曰、</p>
<p>12诸王之王亚达薛西、告祭司以斯拉、明天上上帝律之文士、完人等称、</p>
<p>13我谕国中以色列民、祭司利未人、凡乐意往耶路撒冷者、与尔偕往、</p>
<p>14尔既为王与其谋士七人所遣、循在尔手之上帝律、以察犹大耶路撒冷之事、</p>
<p>15且携王与谋士所乐输以色列上帝之金银、其居所在耶路撒冷、</p>
<p>16又携在巴比伦州所得之金银、及民与祭司为其上帝室在耶路撒冷、所乐输者、</p>
<p>17当以此金速购牡犊、牡绵羊、绵羊羔、及相随之素祭与灌祭、献于耶路撒冷尔上帝室之坛、</p>
<p>18其余金银、依尔与同侪所视为善者、循尔上帝旨而用之、</p>
<p>19所付尔之器皿、供事于尔上帝室者、当付于耶路撒冷之上帝前、</p>
<p>20尔上帝室复有所需、则可取诸王库、</p>
<p>21我亚达薛西王降诏、命河西诸司库、祭司以斯拉、明天上上帝律之文士、凡有所求、必速为之、</p>
<p>22银一百他连得、麦一百歌珥、酒一百罢特、油一百罢特为限、盐不计数、</p>
<p>23凡天上上帝所命者、当为其室、详审为之、何可招怒、及于王国、与其诸子哉、</p>
<p>24我谕尔曹、凡祭司利未人、讴歌者、司阍者、尼提甯人、及上帝室诸供役者、勿使进贡、输饷纳税、</p>
<p>25命尔以斯拉、凭尔上帝所赋之智、设立有司士师、以治河西之民、悉尔上帝律者、其未悉者、则训迪之、</p>
<p>26凡不遵尔上帝之律、及王命者、速加以刑、或殛、或窜、或籍其家、或囚于狱、○</p>
<p>27我列祖之上帝耶和华、宜颂美焉、彼置此意于王心、修饰耶和华室、在耶路撒冷、</p>
<p>28施恩于我、在王与其谋士、及有权之军长前、我蒙我上帝耶和华祐、则强厥志、集以色列族长、与我偕上、</p>

</div>
