
<div>
<h3>第八章</h3>
<p>1以利沙曾谓所苏其子之妇曰、尔与尔家、起往可居之地而居、盖耶和华必使饥馑临于斯土、历至七年、</p>
<p>2妇起、遵上帝仆之言、携其家往居非利士地、历至七年、</p>
<p>3七年之末、妇自非利士地而返、为其第宅田亩、往吁于王、</p>
<p>4时、王与上帝仆之仆基哈西相语曰、请以以利沙所行之大事告我、</p>
<p>5基哈西以其苏死者之事告王、适所苏其子之妇、为第宅田亩吁王、基哈西曰、我主我王、此即其妇、此即其子、乃以利沙所苏者、</p>
<p>6王问妇、妇告之、遂命一宦者曰、凡属此妇、暨其离国至今、田亩所产者、悉反之、○</p>
<p>7以利沙至大马色、亚兰王便哈达遘疾、或告之曰、上帝仆至此、</p>
<p>8王命哈薛曰、尔携礼物、往迎上帝仆、托之询于耶和华、我病得愈否、</p>
<p>9哈薛遂往迎之、以四十驼、负大马色各种佳品、以为礼物、既至、立于其前曰、尔子亚兰王便哈达、遣我诣尔曰、我病得愈否、</p>
<p>10以利沙曰、汝往告之曰、尔必愈、然耶和华曾示我彼必死、</p>
<p>11遂注视哈薛、致其愧怍、上帝仆乃哭、</p>
<p>12哈薛曰、我主何为而哭、曰、我知尔于以色列人将行之恶、以火毁其坚城、以刃杀其丁壮、掷毙其婴孩、刳剔其孕妇、</p>
<p>13哈薛曰、仆何人斯、乃一犬耳、焉能行此大事、以利沙曰、耶和华已示我、尔必为亚兰王、</p>
<p>14哈薛别以利沙、返见其主、其主问曰、以利沙与尔何言、曰、言尔必愈、</p>
<p>15翌日、哈薛以裯濡水、覆其面、致之死、哈薛遂继其位、○</p>
<p>16以色列王亚哈子约兰五年、犹大王约沙法尚在位时、其子约兰即位、</p>
<p>17时、年三十有二、在耶路撒冷为王、凡历八年、</p>
<p>18循以色列诸王之道、如亚哈家所为、盖娶亚哈女为妻、行耶和华所恶、</p>
<p>19然耶和华以其仆大卫故、不灭犹大、依其所许、永锡灯光于大卫、爰及子孙、</p>
<p>20当约兰时、以东叛犹大、脱于其手、立王自治、</p>
<p>21约兰率所有之车至撒益、以东人围之、约兰夜起击之、及其车长、犹大民遁、各归其幕、</p>
<p>22如是以东叛犹大、至于今日、立拿亦同时而叛、</p>
<p>23约兰其余事迹、凡其所行、俱载于犹大列王纪、</p>
<p>24约兰与列祖偕眠、同葬于大卫城、子亚哈谢嗣位、○</p>
<p>25以色列王亚哈子约兰十二年、犹大王约兰子亚哈谢即位、</p>
<p>26时、年二十有二、在耶路撒冷为王、仅历一年、其母名亚他利雅、乃以色列王暗利之孙也、</p>
<p>27亚哈谢循亚哈家之道、行耶和华所恶、如亚哈家所为、因其为亚哈家之婿也、</p>
<p>28彼与亚哈子约兰往基列拉末、与亚兰王哈薛战、约兰为亚兰人所伤、</p>
<p>29约兰返耶斯列、医其在拉末与亚兰王哈薛战时、所受之伤、犹大王约兰子亚哈谢因其疾病、下耶斯列视之、</p>

</div>
