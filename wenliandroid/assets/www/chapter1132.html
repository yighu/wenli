
<div>
<h3>第十三章</h3>
<p>1我若能言诸国诸天使之言、而无爱、则犹鸣金响钹、</p>
<p>2虽能豫言、洞悉诸奥诸智、且有笃实之信、足以移山、若无爱、则我为乌有、</p>
<p>3虽罄所有以施济、又舍身被焚、若无爱、则于我无益、</p>
<p>4夫爱则宽忍、慈惠、不妒、不夸、不炫、</p>
<p>5不妄行、不为己、不暴怒、不念恶、</p>
<p>6不喜非义、而喜真理、</p>
<p>7悉容、悉信、悉望、悉忍、</p>
<p>8惟爱无陨、但豫言将废、方言将止、知识亦将无也、</p>
<p>9今我知识未全、豫言未全、</p>
<p>10迨全者至、则未全者废矣、</p>
<p>11我为赤子时、所言如赤子、所知如赤子、所思如赤子、既成人、则赤子之事废矣、</p>
<p>12今我侪由镜而观、茫然也、后则晤面、今我知未全、后必深知、如我之见知然、</p>
<p>13今所存者、信也、望也、爱也、三者之中、惟爱为大、</p>

</div>
