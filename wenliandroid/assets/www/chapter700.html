
<div>
<h3>第百四十八篇</h3>
<p>1尔其颂美耶和华、自天颂美耶和华、于高处颂美之兮、</p>
<p>2其诸使颂美之、其诸军颂美之、</p>
<p>3日月颂美之、光辉之星颂美之、</p>
<p>4天上之天、天上之水、咸颂美之、</p>
<p>5皆当颂美耶和华之名、因其降谕、咸被造兮、</p>
<p>6建兹垂之永久、定命莫能越兮、</p>
<p>7自地颂美耶和华、即如海兽深渊、</p>
<p>8火与雹、雪与雾、遵其命之狂风、</p>
<p>9以及群山诸陵、结实之树、香柏之木、</p>
<p>10百兽六畜、昆虫飞鸟、</p>
<p>11地上列王、万民牧伯、世间士师、</p>
<p>12幼男少女、耆老孩提、</p>
<p>13皆当颂美耶和华之名、以其名独为崇高、其荣超于天地兮、</p>
<p>14彼为其民、使角高举、俾其圣民、即其相亲之以色列族、以为颂美、尔其颂美耶和华兮、</p>

</div>
