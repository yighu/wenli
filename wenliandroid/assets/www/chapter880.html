
<div>
<h3>第四章</h3>
<p>1惟尔人子、其取瓦置于前、绘耶路撒冷邑于上、</p>
<p>2环而攻之、建台、筑垒、列营、四周设锤以冲之、</p>
<p>3又取铁铛、置为铁垣、在尔与邑间、面攻而围之、此为以色列家之兆、○</p>
<p>4尔当左侧而卧、负以色列家之罪、尔左卧之日几何、负其罪亦若是、</p>
<p>5盖我定其负罪之年、为尔作为日数、三百九十日、我使尔如其数、负以色列家之罪、</p>
<p>6其数既盈、尔当右侧以卧、负犹大家之罪、历四十日、找为尔定一日抵一年、</p>
<p>7尔必面耶路撒冷、袒臂而围之、向之预言、</p>
<p>8我将以绳缚尔、使尔不得反侧、迨盈困城之日、</p>
<p>9尔取小麦麰麦、巨豆小豆、粟与粗麦、置于一器、搏之为饼、尔侧卧三百九十日、必食之、</p>
<p>10尔粮权而食之、日凡二十舍客勒、随时而食、</p>
<p>11饮水亦必量之、一欣六分之一、随时而饮、</p>
<p>12尔食此饼、制如麰麦之饼、必以人矢炊之、俾众目睹、</p>
<p>13耶和华曰、以色列人于我驱至之邦、食不洁之饼、亦若是、</p>
<p>14我曰、噫、主耶和华欤、我心未尝受污、自幼迄今、自毙之畜、野兽所裂之物、未尝食之、可恶之肉、未尝入口、</p>
<p>15曰、我许尔以牛粪代人矢、尔可炊饼其上、</p>
<p>16又曰、人子欤、我必绝耶路撒冷所恃之粮、民必权饼以食而惊骇、量水以饮而恐惶、</p>
<p>17使之乏粮与水、互相惊骇、消亡于罪、</p>

</div>
