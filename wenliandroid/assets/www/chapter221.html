
<div>
<h3>第二十章</h3>
<p>1正月以色列会众至寻野、居于加低斯、米利暗死、葬于彼、</p>
<p>2会众无水、集攻摩西亚伦、</p>
<p>3与摩西争曰、昔我兄弟死于耶和华前、我侪甚愿与之偕亡、</p>
<p>4曷导耶和华之会众、至斯旷野、使我与牲畜悉死于此、</p>
<p>5奚令我出埃及、至此恶地、无田可种、不产无花果、与葡萄石榴、亦无水可饮、</p>
<p>6摩西亚伦离会众、至会幕门俯伏、耶和华之荣光显见、</p>
<p>7耶和华谕摩西曰、</p>
<p>8尔其执杖、与汝兄亚伦集会众、于其前命磐出水、必使水出于磐、遍饮会众、及厥牲畜、</p>
<p>9摩西遵命、取杖于耶和华前、</p>
<p>10与亚伦集会众于磐前、摩西曰、尔叛逆之辈听之、我为尔取水于磐乎、</p>
<p>11摩西举杖击磐者二、水即汨汨其来、会众群畜共饮焉、</p>
<p>12耶和华谕摩西亚伦曰、汝不我信、不尊我为圣于以色列族前、不得导斯众入我所赐之地、</p>
<p>13以色列族与耶和华争、致耶和华显为圣于其中、故斯水称曰米利巴、米利巴译即争○</p>
<p>14摩西自加低斯遣使诣以东王曰、尔之兄弟以色列人云、我侪遭遇多艰、尔所知也、</p>
<p>15我祖往埃及、居彼日久、埃及人虐待我祖、爰及我侪、</p>
<p>16我呼吁耶和华、蒙其垂听、遣使导我出埃及、今在加低斯、尔国之疆隅也、</p>
<p>17请容我过尔地、我不越田亩、不入葡萄园、不饮井水、行由大道、不偏于左、不偏于右、以过尔境、</p>
<p>18以东人对曰、勿过我境、免我执刃、出而攻尔、</p>
<p>19以色列族曰、我行由大道、如我与牲畜饮尔之水、必偿厥值、不图其他、第欲徒行、以过尔境、</p>
<p>20曰、尔毋过焉、以东王率其群众、大力以御之、</p>
<p>21如是以东不许以色列族过其境、以色列族遂转离之、○</p>
<p>22以色列会众自加低斯启行、至何珥山、</p>
<p>23山在以东之边隅、耶和华谕摩西亚伦曰、</p>
<p>24昔在米利巴水、尔曹逆我命、故亚伦必归其祖、不得入我所赐以色列人之地、</p>
<p>25当携亚伦及其子以利亚撒、陟何珥山、</p>
<p>26解亚伦之衣、以衣其子、亚伦必没、</p>
<p>27摩西遵耶和华命而行、三人陟山、会众目击、</p>
<p>28摩西解亚伦之衣、以衣其子、亚伦死于山巅、摩西以利亚撒乃下、</p>
<p>29以色列会众见亚伦死、为之哀哭三旬、</p>
<p>↑返回页首</p>

</div>
