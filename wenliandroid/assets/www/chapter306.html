
<div>
<h3>第十一章</h3>
<p>1基列人耶弗他、大勇士也、乃基列之子、妓之所生、</p>
<p>2基列妻亦生子、既长、逐耶弗他、曰、尔乃外妇子、不可嗣业于我父家、</p>
<p>3耶弗他避兄弟、居陀伯地、游荡之徒归而从之、○</p>
<p>4逾时、亚扪人与以色列战、</p>
<p>5基列长老往陀伯地、招耶弗他、</p>
<p>6曰、尔来为我军长、与亚扪人战、</p>
<p>7耶弗他曰、尔非憾我、逐我于父家乎、今尔遭难、何就我耶、</p>
<p>8基列长老曰、我今就尔、请尔偕行、与亚扪人战、为我基列民长、</p>
<p>9耶弗他曰、尔若导我归、与亚扪人战、而耶和华付之于我手、我则为尔长乎、</p>
<p>10曰、尔我间耶和华为证、我必依尔言而行、</p>
<p>11耶弗他与基列长老偕行、民遂立之为长为帅、耶弗他在米斯巴、陈述其辞于耶和华前、○</p>
<p>12耶弗他遣使见亚扪王曰、尔与我何与、致尔至我、而攻我地乎、</p>
<p>13亚扪王谓使者曰、以色列人出埃及时、夺我土地、自亚嫩至雅博、迄于约但、今可安然反我斯土、</p>
<p>14耶弗他又遣使见亚扪王曰、</p>
<p>15耶弗他云、摩押及亚扪人之地、以色列人未尝夺之、</p>
<p>16以色列人出埃及、过荒野、至红海、及加低斯、</p>
<p>17遣使告以东王曰、请容我过尔境、以东王不允、遣使见摩押王、亦不允、以色列人遂居加低斯、</p>
<p>18既经旷野、绕以东摩押之境、由摩押东而来、建营于亚嫩外、亚嫩为摩押界、不入其境、</p>
<p>19以色列人遣使见都希实本之亚摩利王西宏、告之曰、请容我过尔境、以适我土、</p>
<p>20西宏不信以色列人、不令过其境、乃集民众、建营于雅杂、与以色列战、</p>
<p>21以色列之上帝耶和华、以西宏及其民众、付于以色列人手、以色列人击之、取亚摩利人所居之地、</p>
<p>22得亚摩利境、自亚嫩至雅博、自旷野至约但、</p>
<p>23以色列之上帝耶和华、既逐亚摩利人于其民前、则尔岂可得其地乎、</p>
<p>24尔神基抹赐尔之地、尔岂不取之乎、我之上帝耶和华逐人于我前、其地我亦取之、</p>
<p>25尔岂愈于摩押王西拨子巴勒乎、彼岂尝攻以色列人、而与之战乎、</p>
<p>26以色列人居希实本、亚罗珥、与其乡里、暨沿亚嫩诸邑、历三百年、当时尔何不取之、</p>
<p>27我未尝获罪于尔、尔乃攻我、以恶相待、愿鞫人之耶和华、今日在以色列人亚扪人间、判其是非、</p>
<p>28亚扪王不听耶弗他使所言、○</p>
<p>29耶和华之神临耶弗他、遂巡基列玛拿西地、至基列之米斯巴、自此而往、至亚扪族、</p>
<p>30耶弗他许愿于耶和华曰、如尔果以亚扪人付于我手、</p>
<p>31则我自亚扪族安然而归时、出我门而迓者、必归于耶和华、我必献之为燔祭、</p>
<p>32耶弗他抵亚扪族、与之战、耶和华付之于其手、</p>
<p>33遂击之、自亚罗珥至米匿、及亚备勒基拉明、取邑二十、大行杀戮、于是亚扪族服于以色列人、○</p>
<p>34耶弗他止有一女、别无子女、返米斯巴、至己家、其女执鼗、舞蹈出迎、</p>
<p>35耶弗他见之、则裂衣曰、呜呼吾女、使我憯怛、加我苦难、我向耶和华启口、不能食言、</p>
<p>36女曰、我父欤、尔既向耶和华启口、请践其言、以行于我、盖耶和华为尔、复仇于尔敌亚扪族、</p>
<p>37又谓父曰、求父允我一事、假我二月、俾我得与女伴登山、哀我以处子终、</p>
<p>38曰、往哉、乃遣之、期以二月、遂与女伴偕往、在山哀其以处子终、</p>
<p>39二月既盈、女归父所、父循所许之愿、以待其女、乃不字而终、</p>
<p>40厥后以色列女立为常例、每年为基列人、耶弗他女哀悼四日、</p>

</div>
