
<div>
<h3>第三十一章</h3>
<p>1玛撒王利慕伊勒之真言、其母所训者、</p>
<p>2曰、我子欤、我胎所产、我许愿而得之子欤、我何言乎、</p>
<p>3勿耗精力于妇女、勿费经营于害王躬者、</p>
<p>4利慕伊勒欤、王饮清酒、牧伯问醇醪之所在、皆非所宜、</p>
<p>5恐饮酒忘法、枉断困苦者之狱、</p>
<p>6当以醇醪饮濒死者、以清酒饮苦心者、</p>
<p>7纵彼饮之、使忘其贫、不忆其苦、</p>
<p>8当为喑哑者启口、为孤独者伸冤、</p>
<p>9启口秉公判断、为贫苦者辨屈、○</p>
<p>10孰得贤妇、价愈珍珍、</p>
<p>11其夫恃之、得利无匮、</p>
<p>12终妇之身、有益无损、</p>
<p>13求绒与枲、乐于操作、</p>
<p>14譬彼商舟、远运食物、</p>
<p>15未明而起、供食家人、颁工婢女、</p>
<p>16度田亩而购之、以手所获、植葡萄园、</p>
<p>17以力束腰、而健其臂、</p>
<p>18知贸易之获利、其灯终夜不熄、</p>
<p>19手执绩轴、掌持纺具、</p>
<p>20舒手以济贫、举手以振困、</p>
<p>21不虑家人遇雪、因其皆衣紫衣、</p>
<p>22自制华毯、服枲与绛、</p>
<p>23其夫与邑中长老、同坐邑门、为众所识、</p>
<p>24彼制枲衣而鬻之、售绅于商贾、</p>
<p>25势力威仪为其服、念及将来则喜笑、</p>
<p>26智慧发于口、慈训达于舌、</p>
<p>27勤家政、不素餐、</p>
<p>28其子起而祝之、其夫赞之、</p>
<p>29曰、贤女甚多、惟尔为冠、</p>
<p>30美姿属伪、艳色为虚、惟寅畏耶和华之妇、必得称扬、</p>
<p>31以其操作之果效归之、愿其工作于邑门荣之、</p>

</div>
