
<div>
<h3>第九十篇</h3>
<p>上帝仆摩西之祷词○</p>
<p>1主欤、尔为我居所、历世不易兮、</p>
<p>2山冈尚未生出、寰区尚未造成、自亘古迄永久、尔为上帝兮、</p>
<p>3尔使人归于土、曰尔世人其旋返兮、</p>
<p>4自尔视之、千年如已逝之昨日、同于夜之一更兮、</p>
<p>5尔冲人若大水、彼如寝寐、如朝生之草兮、</p>
<p>6晨则萌芽滋长、夕则芟刈枯槁兮、</p>
<p>7我侪因尔怒而消亡、缘尔忿而惊惶兮、</p>
<p>8我之罪愆、尔陈之于目前、我之隐恶、尔显之于容光兮、</p>
<p>9我之时日、度于尔怒、毕我岁月、如叹息之发兮、</p>
<p>10我之年数、乃为七旬、如其强健、可至八旬、然其所夸、祇为忧苦、其逝迅速、我去如飞兮、</p>
<p>11孰识尔怒之势、孰依畏尔之道、而知尔忿乎、</p>
<p>12求尔教我计己之日、俾获慧心兮、</p>
<p>13耶和华欤、历时何久、尚其回转、悔心于尔仆兮、</p>
<p>14使我侵晨饫尔慈惠、致我毕生欢欣喜乐兮、</p>
<p>15依尔苦我之日、遘难之年、俾我喜乐兮、</p>
<p>16显尔作为于尔仆、著尔荣光于其裔兮、</p>
<p>17愿我主上帝之恩临我、尚其坚立我手所作、我手所作、坚立之兮、</p>

</div>
