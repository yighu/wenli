
<div>
<h3>第三十章</h3>
<p>1耶和华曰、悖逆之子、设谋不由我意、结约不依我神、致罪加罪、</p>
<p>2起往埃及、未请示于我口、惟以法老为保障、托埃及之荫庇、祸哉其人、</p>
<p>3法老之保障、必为尔之羞辱、埃及之荫庇、必为尔之愧耻、</p>
<p>4彼之牧伯已在琐安、使者已至哈内斯、</p>
<p>5必因其民不能裨益、而怀羞耻、斯民不为辅助、不为裨益、乃为愧为辱也、○</p>
<p>6论南方牲畜之预示、○经历艰难困苦之域、其地出牝狮牡狮、蝮蛇飞火蛇、载其辎重于驴背、负其货财于驼峰、以馈不能益己之民、</p>
<p>7埃及之助、虚伪无益、故名之曰拉哈伯、兀坐不动、○</p>
<p>8尔其往至民前、录之于简、笔之于书、以传于后、永世靡暨、</p>
<p>9此乃悖逆之民、言诳之子、不听耶和华之训、</p>
<p>10谓先见曰、无庸先见、谓先知曰、勿以正直相示、以婉言语我、以虚诞告我、</p>
<p>11舍其路、离其途、使以色列之圣者、不复在于我前、</p>
<p>12故以色列之圣者曰、尔轻视斯言、惟暴虐乖戾是恃、</p>
<p>13尔之罪愆、若高垣将倾、凸而有隙、俄顷之间、突然而圮、</p>
<p>14必见破坏、犹陶器之被毁、碎之弗惜、不得一片、用以取火于炉、汲水于井、</p>
<p>15主耶和华、以色列之圣者曰、尔之得救、在于回转安处、尔之得力、在于宁静信赖、惟尔不欲、</p>
<p>16尔曰、不然、我将乘马而奔、故尔必奔、又曰、我乘迅疾之骑、故追尔者亦迅疾焉、</p>
<p>17一人叱咤、而千人逃、五人叱咤、而众人遁、迨尔所遗、如山巅之竿、岭上之旌、</p>
<p>18然耶和华必姑待以惠尔、居崇高以恤尔、盖耶和华乃公义之上帝、凡望之者、咸蒙福祉、○</p>
<p>19斯民必居于锡安、在耶路撒冷、不复哭泣、主必因尔呼吁、施恩于尔、有闻斯应、</p>
<p>20主虽供尔以患难之饼、与艰苦之水、而尔师傅不复藏匿、尔必目睹之、</p>
<p>21尔或偏于左、偏于右、耳中必闻有声、在尔后曰、此乃道路、尔其由之、</p>
<p>22尔必蔑尔雕像所饰之银、铸像所包之金、掷之若秽物、谓之曰去、</p>
<p>23尔播种于地、主必降雨、赐尔田产之粮、既阜且丰、是日尔之群畜、必牧于广苑、</p>
<p>24耕田牛驴、必食佳谷、净以锹杈、加之以盐、</p>
<p>25大行杀戮之日、台榭倾圮之时、高山峻岭、各有涧溪流川、</p>
<p>26耶和华裹其民之创、医其扑伤之日、月光皎若日光、日光加以七倍、如七日之朗曜、○</p>
<p>27耶和华之名自远方而来、烈怒炎炎、浓烟上腾、口盈忿气、舌如烈火、</p>
<p>28其气如河涨溢、高及于项、以荡灭之筛筛万国、导诸民于迷途、若以勒钳其口、</p>
<p>29尔将讴歌、如守圣节之夕、中心欢乐、如人吹笛而赴耶和华之山、诣以色列之磐、</p>
<p>30耶和华必令人闻其威声、且见其臂力、及忿怒、烈火、暴雨、巨风、冰雹、</p>
<p>31亚述因闻耶和华之声而恐惶、彼必以其杖击之、</p>
<p>32耶和华每以所定之杖击之、人则击鼓弹琴、彼必挥拳、战而攻之、</p>
<p>33盖陀斐特设自古昔、为王而备、深之广之、积多薪、蓄以火、耶和华之气、若硫磺之流而燃之、</p>

</div>
