
<div>
<h3>第六十五篇</h3>
<p>大卫之诗使伶长歌之○</p>
<p>1上帝欤、人在郇企望颂赞尔、乃其所宜、所许之愿、必偿之兮、</p>
<p>2尔垂听祈祷、凡有血气者、必诣尔兮、</p>
<p>3罪戾胜我、至我愆尤、尔必宥之兮、</p>
<p>4尔所遴选、俾进居尔院者、其人福矣、我因尔室圣殿之美、而自慊兮、</p>
<p>5拯我之上帝欤、尔秉义施威应我、为地极远海之人所恃兮、</p>
<p>6以力自束、以能奠山兮、</p>
<p>7静诸海之汹涌、平波涛之漰渤、息众民之喧哗兮、</p>
<p>8居地极者、畏尔异迹、尔使日出日入之区、靡不欢欣兮、</p>
<p>9眷顾下土、而灌溉之、广加滋润、上帝之川、充盈以水、尔既备地、给人以粮兮、</p>
<p>10深润其阡陌、平治其土壤、柔之以甘霖、锡嘏其所产兮、</p>
<p>11冠年以恩泽、尔所经之路、滴沥以恩膏兮、</p>
<p>12滴沥于野间草场、冈陵束以欢乐兮、</p>
<p>13草场被以群羊、诸谷盈以禾稼、皆欢呼而讴歌兮、</p>

</div>
