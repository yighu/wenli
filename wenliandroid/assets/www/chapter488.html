
<div>
<h3>第一章</h3>
<p>1波斯王古列元年、耶和华使藉耶利米口所言得应、感波斯王古列之心、宣告通国、且书之曰、</p>
<p>2波斯王古列云、天上上帝耶和华、以天下万国赐我、命我在犹大之耶路撒冷、为之建室、</p>
<p>3居耶路撒冷、以色列之上帝耶和华、诚为上帝、尔中凡为其民者、可上犹大之耶路撒冷、为之建室、愿其上帝偕之、</p>
<p>4所遗余民、居于何处、是处之人、为在耶路撒冷上帝之室、乐输礼物而外、当以金银财货牲牷助之、</p>
<p>5于是犹大及便雅悯族长、与祭司利未人、凡为上帝所感、欲上耶路撒冷建耶和华室者、咸起、</p>
<p>6四周之人、除乐输礼物外、皆以银器、黄金、财货、牲牷、珍宝、馈而助之、</p>
<p>7耶和华室中之器、昔尼布甲尼撒自耶路撒冷所取、置于己神之庙、</p>
<p>8今波斯王古列、藉司库米提利达携出、核之、付于犹大牧伯设巴萨、</p>
<p>9其数如左、金盘三十、银盘一千、刀二十九、</p>
<p>10金盂三十、银盂之次者四百有十、其他器皿一千、</p>
<p>11金银器皿、共计五千四百、俘囚之众、自巴比伦上耶路撒冷时、设巴萨携之而至、</p>

</div>
