
<div>
<h3>第二十四章</h3>
<p>1约阿施即位时、年七岁、在耶路撒冷为王、历四十年、其母名西比亚、别是巴人也、</p>
<p>2祭司耶何耶大存日、约阿施行耶和华所悦、</p>
<p>3耶何耶大为之娶后妃二、诞生子女、</p>
<p>4厥后、约阿施有意重修耶和华室、</p>
<p>5乃召祭司及利未人、谓之曰、其往犹大诸邑、由以色列众征金、岁修尔上帝之室、当速成此事、而利未人延缓、</p>
<p>6王召祭司长耶何耶大、谓之曰、曷不使利未人、由犹大及耶路撒冷、循耶和华仆摩西与以色列会众所定、征其税金、为法幕所用、</p>
<p>7盖恶妇亚他利雅之子、曾毁上帝室、以耶和华室中区别为圣之物、奉于巴力、</p>
<p>8于是王命造匮、置于耶和华室门外、</p>
<p>9在犹大及耶路撒冷宣告、命纳税金、奉于耶和华、即上帝仆摩西在旷野、所命以色列人者、</p>
<p>10牧伯民众、欣然携金投匮、迨众毕纳、</p>
<p>11利未人舁匮至王之有司、见金甚多、王之缮写、与祭司长之属吏、至而倾之、复置其所、日日如是、积金甚繁、</p>
<p>12王与耶何耶大、以金予在耶和华室供役之人、俾雇瓦工木工、铁工铜工、重修耶和华室、</p>
<p>13诸工操作、逐渐修葺、使上帝室复其旧式、而巩固之、</p>
<p>14厥功告成、携余金至王与耶何耶大、以制耶和华室之器、供事献祭所用、又作匙与金银诸器、耶何耶大存日、国民恒献燔祭于耶和华室、</p>
<p>15耶何耶大寿高年迈而卒、时、百有三十岁、</p>
<p>16葬于大卫城、在列王之中、因其行善于以色列人、奉事上帝、修其室也、</p>
<p>17耶何耶大卒后、犹大牧伯诣王拜之、王从其言、</p>
<p>18遂弃其列祖之上帝耶和华室、奉事亚舍拉及偶像、缘此罪戾、震怒及于犹大与耶路撒冷、</p>
<p>19然耶和华仍遣先知导之归己、先知戒之、而彼不听、</p>
<p>20上帝之神感祭司耶何耶大子撒迦利亚、乃立于上、告民曰、上帝云、尔何干耶和华之命、致不亨通、尔既弃耶和华、彼亦弃尔、</p>
<p>21民遂同谋、循王所命、以石击毙之、于耶和华室院、</p>
<p>22如是、约阿施王不忆其父耶何耶大相待之恩、而杀其子、临死则曰、愿耶和华鉴而究之、○</p>
<p>23岁暮、亚兰军来攻约阿施、至犹大与耶路撒冷、杀民中诸牧伯、以所掠之货财、送至大马色王、</p>
<p>24亚兰来军虽少、耶和华因民众弃其列祖之上帝耶和华、付大军于敌手、以惩约阿施、</p>
<p>25会其疾甚、亚兰人舍之而去、彼之臣仆同谋、为其流祭司耶何耶大子之血、弑之于床、葬于大卫城、惟不在列王之墓、</p>
<p>26同谋者、乃亚扪妇示米押子撒拔、摩押妇示米利子约萨拔、</p>
<p>27约阿施诸子之事、与约阿施所受之警戒、及重修上帝室之事、俱载于列王纪传、子亚玛谢嗣位、</p>

</div>
