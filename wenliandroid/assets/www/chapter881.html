
<div>
<h3>第五章</h3>
<p>1惟尔人子、当取利刃、用作薙刀、薙尔须发、权轻重而分之、</p>
<p>2待盈困城之日、取发三分之一、焚于邑中、三分之一、以刃击之、在邑四周、三分之一、散之于风、我亦拔刃袭之、</p>
<p>3又当取发少许、系于尔襟、</p>
<p>4此中复取少许、投于火而焚之、自此必有火出、及于以色列全家、○</p>
<p>5主耶和华曰、维此耶路撒冷、我置于列邦中、四周有国、</p>
<p>6惟彼背我律例、行恶甚于列国、弃我典章、过于四周之国、盖彼弃我律例、不守我典章也、</p>
<p>7主耶和华曰、因尔纷扰、甚于四周之国、不守我典章、不遵我律例、亦不从四周列国之律例、</p>
<p>8故主耶和华曰、我为尔敌、必行鞫于尔中、俾列国目睹、</p>
<p>9因尔可恶之事、我于尔中、必施行昔所未行者、后亦不复行之、</p>
<p>10在尔境内、父将食其子、子将食其父、我必行鞫于尔、遗民散之四方、</p>
<p>11主耶和华曰、我指己生而誓、因尔以可憎之事、可恶之物、玷我圣所、我必转目、不复顾惜、不加矜悯、</p>
<p>12尔民三分之一、必死于疫疠、亡于饥馑、在尔境内、三分之一、必陨于锋刃、在尔四周、三分之一、我必散之四方、拔刃袭之、</p>
<p>13如是、我怒始尽、我忿方息、我心斯慰、我既泄忿于彼、必知我耶和华所言、因热中而言之、</p>
<p>14我必使尔荒芜、为四周列国所侮辱、经尔地者、咸目睹之、</p>
<p>15我发忿震怒、行鞫惩责于尔时、四周之国、以为可辱可讥、可戒可异、我耶和华言之矣、</p>
<p>16我将降饥馑之毒矢、以行翦灭、增益饥馑、绝尔所恃之粮、</p>
<p>17既降饥馑、亦遣暴兽、俾尔孤独、疫疠流血经于尔邦、兵刃临于尔身、我耶和华言之矣、</p>

</div>
