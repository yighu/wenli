
<div>
<h3>第六章</h3>
<p>1大卫又集以色列中所简三万人、</p>
<p>2起而率之至巴拉犹大、欲舁上帝之匮、此匮乃以居基路伯上、万军之耶和华名而名者、</p>
<p>3取上帝之匮、载于新车、自山中亚比拿达室而出、亚比拿达之子乌撒亚希约御车、</p>
<p>4载匮自亚比拿达室而出、亚希约行于匮前、</p>
<p>5大卫与以色列家、舞蹈于耶和华前、以松木乐器、及琴瑟鼓钹锣作乐、</p>
<p>6至拿艮禾场、牛蹶、乌撒伸手扶上帝匮、</p>
<p>7耶和华怒乌撒、因其过而击之、遂死于上帝匮侧、</p>
<p>8耶和华击乌撒、大卫不悦、称其地曰毗列斯乌撒、至于今日、</p>
<p>9是日大卫畏耶和华、曰、耶和华之匮、何可至我所、</p>
<p>10故大卫不舁耶和华匮入大卫城、至于己所、乃转舁至迦特人俄别以东室、</p>
<p>11耶和华匮在迦特人俄别以东室三月、耶和华锡嘏于俄别以东、及其全家、</p>
<p>12或告大卫王曰、耶和华缘上帝之匮、锡嘏于俄别以东家、及凡所有、大卫遂往、欢然舁上帝匮、自俄别以东室、至大卫城、</p>
<p>13舁耶和华匮者既行六步、大卫献牛与肥犊各一、</p>
<p>14大卫衣枲圣衣、竭力舞蹈于耶和华前、</p>
<p>15大卫及以色列家欢呼吹角、舁耶和华匮而至、</p>
<p>16耶和华匮入大卫城时、扫罗女米甲自牖而窥、见大卫王踊跃舞蹈于耶和华前、中心鄙夷之、</p>
<p>17众舁耶和华匮而入、置于其所、在大卫所张之幕、大卫献燔祭及酬恩祭于耶和华、</p>
<p>18献祭已毕、则以万军之耶和华名、为民祝嘏、</p>
<p>19颁赐以色列众、无论男女、各得饼一方、肉一脔、葡萄干饼一方、民众乃归、○</p>
<p>20大卫归、为眷聚祝嘏、扫罗女米甲出迓曰、今日以色列王、何其荣哉、于臣仆之婢前露体、若鄙夫之无耻、</p>
<p>21大卫曰、我之为此、乃在耶和华前、彼简我超于尔父、及其全家、立我为其民以色列之君、故我必舞蹈于其前、</p>
<p>22今必更为鄙陋、自视卑贱、惟尔所言之婢、必尊崇我、</p>
<p>23扫罗女米甲至死无子、</p>

</div>
