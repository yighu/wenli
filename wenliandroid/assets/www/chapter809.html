
<div>
<h3>第五十六章</h3>
<p>1耶和华曰、尔当秉公行义、盖我之拯救伊迩、我之公义将显、</p>
<p>2守安息而不亵慢、禁己手而不作恶、行此而坚执之、其人福矣、</p>
<p>3附耶和华之异邦人、勿曰耶和华必别我于其民、阉者勿曰我乃枯木、</p>
<p>4盖耶和华曰、凡为阉者、守我安息、择我所悦、守我盟约、</p>
<p>5在我室中、于我垣内、我将赐彼记志、俾有名誉、较有子女为尤愈、且锡以永名、终不灭绝、</p>
<p>6附耶和华之异邦人、供其役事、敬爱耶和华名、为之臣仆、守安息而不亵慢、坚守其盟约、</p>
<p>7我必导之至我圣山、俾其欣喜于我祈祷之室、彼之燔祭及他祭、献于我坛、必蒙悦纳、盖我之室、将称为万民祈祷之室焉、</p>
<p>8集以色列离散之民者、主耶和华曰、既集我民、此外、将集他族以归之、○</p>
<p>9田野丛林之兽、其来吞噬、</p>
<p>10彼之守望、瞽目无知、哑犬不吠、喜梦幻、好偃卧、贪寝睡、</p>
<p>11斯犬饕餮、不知餍足、欺牧不明、各趋其途、悉求利己、</p>
<p>12彼曰、其来、我将取酒、痛饮醇醪、明日同于今日、乐莫大焉、</p>

</div>
