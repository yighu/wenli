
<div>
<h3>第七章</h3>
<p>1勿议人、免见议、</p>
<p>2尔以何议议人、则见议亦如是、尔以何度度人、则见度亦如是、</p>
<p>3胡为视尔兄弟目中有草芥、而不觉己目中有梁木乎、</p>
<p>4尔目中有梁木、何以语兄弟曰、容我去尔目中之草芥乎、</p>
<p>5伪善者乎、先去尔目中之梁木、方可了然、以去兄弟目中之草芥也、○</p>
<p>6勿以圣物予犬、勿以珍珠委豕、恐彼践之、转而噬尔、○</p>
<p>7求则予尔、寻则遇之、叩门则为尔启之、</p>
<p>8盖凡求者得也、寻者遇也、叩者启也、</p>
<p>9尔中孰有子求饼而予之石、</p>
<p>10求鱼而予之蛇乎、</p>
<p>11尔曹虽不善、尚知以嘉物予子、况尔在天之父、岂不更如此以嘉物予求之者乎、</p>
<p>12凡欲人如何施诸己、亦宜如是施诸人、此即律法与先知也、○</p>
<p>13当入窄门、盖引而之亡者、其门也阔、其路也宽、入之者众、</p>
<p>14引而之生者、其门也窄、其路也狭、得之者寡、○</p>
<p>15谨防伪先知、其就尔也、外饰若羊、内则贪狼、</p>
<p>16是可因其果识之、荆棘中岂摘葡萄乎、蒺藜中岂采无花果乎、</p>
<p>17善树结善果、恶树结恶果、</p>
<p>18善树不能结恶果、恶树不能结善果、</p>
<p>19凡不结善果者、即斫之、委于火、</p>
<p>20故因其果而识之、</p>
<p>21凡称我曰、主也主也者、未必尽入天国、惟遵我父之旨者而已、</p>
<p>22彼日、多人将语我云、主也、主也、我非以尔名宣道、以尔名逐鬼、以尔名广行异能乎、</p>
<p>23我将告之曰、我未尝识尔、作不法者其去我、</p>
<p>24凡闻我言而行之者、譬诸智人、建屋磐上、</p>
<p>25雨降潦行、风吹冲屋、而不倾覆、因基磐上也、</p>
<p>26凡闻我言而不行者、譬诸愚人、建屋沙上、</p>
<p>27雨降潦行、风吹撞屋、遂以倾覆、宜倾覆者大也、○</p>
<p>28耶稣言竟、众奇其训、</p>
<p>29以其训人若操权者、非若士子也、</p>

</div>
