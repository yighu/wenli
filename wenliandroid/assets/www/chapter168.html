
<div>
<h3>第七章</h3>
<p>1祸哉我也、我如夏果已收、如采葡萄所遗、无穗可食、我心所慕初熟之无花果、亦无有也、</p>
<p>2虔敬者亡于斯土、正直者泯于人间、皆伏伺以流血、各张网罗、以猎昆弟、</p>
<p>3厥手惟恶是营、而亟行之、牧伯徇情、士师贪贿、大人言其中心之恶欲、共同组织之、</p>
<p>4其至善者、等于荆榛、其至正者、劣于棘篱、尔守望者所宣惩罚之日、今已至矣、尔必惊扰、</p>
<p>5勿信邻里、勿恃友朋、对尔怀中之妇、亦守尔口、</p>
<p>6盖子藐其父、女敌其母、媳敌其姑、人之仇雠、即其家人也、○</p>
<p>7若我、则必瞻望耶和华、俟救我之上帝、我上帝必听我、</p>
<p>8我敌欤、勿因我而欣喜、我虽倾覆、必复兴起、我坐于幽暗、耶和华为我之光、</p>
<p>9缘我获罪于耶和华、必当其怒、迨其为我伸冤、为我行鞫、彼必导我入于光明、我必得见其义、</p>
<p>10我敌见之、必蒙羞耻、昔彼谓我曰、尔之上帝耶和华安在、彼必遭报、被践若街衢之泥、为我目睹、</p>
<p>11建筑墙垣之日、尔之地界广拓、</p>
<p>12是日有人、自亚述与埃及诸邑、自埃及至大河、自此海至彼海、自此山至彼山、必皆归尔、</p>
<p>13惟斯土必因居民行为之果报、而荒芜焉、○</p>
<p>14尔其以杖、牧尔独居林中之民、即尔业之群、在迦密间、牧之于巴珊基列、若古昔然、</p>
<p>15我将以异迹示尔、如出埃及地之日、</p>
<p>16列邦见之、必以己之能力为耻、掩其口、塞其耳、</p>
<p>17必舐尘若蛇、战栗出穴、如匍匐之物、悚然而归我上帝耶和华、且因尔而惧焉、</p>
<p>18有何神若尔乎、赦免愆尤、宥遗民之罪戾、蓄怒不永、仁慈是悦、</p>
<p>19彼必复矜恤我、践我愆尤于足下、投其诸罪于深海、</p>
<p>20必依古昔与我列祖所誓之言、施诚实于雅各、行仁慈于亚伯拉罕、</p>

</div>
