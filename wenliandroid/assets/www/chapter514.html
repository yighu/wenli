
<div>
<h3>第四章</h3>
<p>1末底改既知此事、自裂其衣、衣麻蒙灰、出至邑中、大声痛哭、</p>
<p>2及御门而止、因衣麻者不可入也、</p>
<p>3诏至各州、犹大人悲甚、禁食、哭泣、哀号、衣麻卧于灰中者众、</p>
<p>4以斯帖之侍女内竖进而告之、后则忧甚、遗末底改衣、使去其麻、末底改不受、</p>
<p>5王昔委内竖哈他革侍以斯帖、以斯帖召之、命其往问末底改、何事何故、</p>
<p>6哈他革遂出、至御门前之场、见末底改、</p>
<p>7末底改以所遇之事、及哈曼为灭犹大人、许以银输王库之确数、悉告哈他革、</p>
<p>8又将书珊所颁灭犹大人之诏、付与哈他革、请呈于以斯帖、明告此事、且嘱其入觐、为己族祈求于王前、</p>
<p>9哈他革返、以末底改之言告以斯帖、</p>
<p>10以斯帖命哈他革告末底改曰、</p>
<p>11王之臣仆、及诸州之民皆知、凡未蒙王召、擅入内院觐王者、无论男女、杀无赦、俱为一例、非王向之举其金杖、不得生存、我未蒙召入觐、已三旬矣、</p>
<p>12或以以斯帖言告末底改、</p>
<p>13末底改使覆以斯帖曰、勿意尔居王宫、愈于犹大众、必能得免、</p>
<p>14今尔得居后位、焉知非为此会、如尔斯时缄默无言、则犹大人必从他方、得解脱、蒙拯救、惟尔与父家、将见剿灭耳、</p>
<p>15以斯帖命覆末底改曰、</p>
<p>16当集书珊诸犹大人、为我禁食三昼夜、不食不饮、我与侍女亦禁食、然后违例觐王、若亡则亡耳、</p>
<p>17末底改往、咸遵以斯帖命而行、</p>

</div>
