
<div>
<h3>第八十三篇</h3>
<p>亚萨之诗○</p>
<p>1上帝欤、勿静默、上帝欤、勿缄口、勿寂然兮、</p>
<p>2尔敌喧哗、憾尔者昂首兮、</p>
<p>3彼诡谋以攻尔民、协议敌尔所藏者兮、</p>
<p>4曰、其来绝之、不复为国、使以色列之名、不复见忆兮、</p>
<p>5彼和衷共议、结盟以抵尔兮、</p>
<p>6即以东以实玛利之幕、摩押夏甲之人、</p>
<p>7暨迦巴勒、亚扪、亚玛力、非利士、爰及推罗居民兮、</p>
<p>8亚述与之连和、为罗得裔之臂兮、</p>
<p>9尔其惩之、如待米甸、如在基顺河、待西西拉与耶宾兮、</p>
<p>10皆亡于隐多珥、为地上粪土兮、</p>
<p>11使其显者、如俄立西伊伯、使其牧伯、如西巴撒慕拿兮、</p>
<p>12彼云、其取上帝之牧场、以为己业兮、</p>
<p>13我上帝欤、使之如飞旋之尘埃、如风飘之草芥兮、</p>
<p>14如焚林之火、如燎山之焰、</p>
<p>15追之以烈风、惊之以雷雨兮、</p>
<p>16耶和华欤、使之羞惭满面、致寻尔名兮、</p>
<p>17愿其永久愧耻惊惶、惭怍灭亡兮、</p>
<p>18俾知尔名耶和华者、在于寰宇、独为至高兮、</p>

</div>
