
<div>
<h3>第十章</h3>
<p>1示巴女王、闻所罗门由耶和华名、而得之声誉、遂来、欲以难语试之、</p>
<p>2彼至耶路撒冷、从者甚众、有驼负香品、及黄金甚多、亦有宝石、见所罗门、悉以中心所存者与之言、</p>
<p>3其所问者、所罗门俱答之、无有一事不明、而不告之、</p>
<p>4示巴女王、见所罗门之智慧、所建之宫室、</p>
<p>5筵席之肴馔、群臣之坐次、众仆之侍立、与其服饰、及其酒政、暨升耶和华室之阶、则神为之夺、</p>
<p>6谓王曰、我在我国、所闻尔之行为智慧、洵不诬也、</p>
<p>7我未至而目击、则不信其言、今知所告我者、犹未及半、尔之智慧福祉、过于我之所闻、</p>
<p>8尔之群臣、尔之众仆、恒侍尔前、闻尔智慧、其有福矣、</p>
<p>9尔上帝耶和华悦尔、使居以色列国位、宜颂美焉、盖耶和华恒爱以色列、故立尔为王、施行公义、</p>
<p>10于是示巴女王、以黄金一百二十他连得、香品甚多、及厥宝石、馈所罗门王、所馈王之香品、此后未有若是之多也、</p>
<p>11希兰之群舶、自俄斐运金者、亦运檀木、宝石甚多、</p>
<p>12王以檀木、为耶和华室及王宫作栏、又为讴歌者作琴与瑟、自昔迄今、未见若此之檀木、</p>
<p>13示巴女王所欲所求者、所罗门王悉予之、且循王之厚意、更有馈焉、遂与臣仆、返其故土、○</p>
<p>14所罗门岁得金六百六十六他连得、</p>
<p>15此外又有商贾、与杂族诸王、及国中牧伯、所进之金、</p>
<p>16所罗门王以炼金、作盾二百、每盾需金六百舍客勒、</p>
<p>17又以炼金作干三百、每干需金三弥那、王置于利巴嫩林宫、</p>
<p>18又以象牙制大宝座一、包以精金、</p>
<p>19座阶六级、座后维圆、左右有扶手、二狮旁立、</p>
<p>20六级各有二狮、左一右一、共十有二、他国未有若是之制也、</p>
<p>21所罗门王所有之爵、悉以金制、利巴嫩林宫诸器、皆为精金、当所罗门时、银不为贵、</p>
<p>22王有他施群舶、与希兰之群舶航海、三年一返、载金银、象牙、猿猴、孔雀而归、○</p>
<p>23所罗门王之货财与智慧、超乎天下列王、</p>
<p>24天下亿兆、咸求见所罗门、以听其智慧、即上帝赋于其心者、</p>
<p>25各进贡物、即金器银器、衣服军械、香品马骡、岁有定例、</p>
<p>26所罗门集车骑、有车一千四百、骑兵一万二千、置于屯车之邑、及王都耶路撒冷、</p>
<p>27王使银在耶路撒冷如石、香柏多如谷中之桑、</p>
<p>28所罗门之马、来自埃及、乃王之商贾、依各群之值而购者、</p>
<p>29自埃及而得之车、每乘值银六百舍客勒、每马值银一百五十舍客勒、赫族诸王、与亚兰诸王、亦依其值、由此商贾而购之、</p>

</div>
