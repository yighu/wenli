
<div>
<h3>第一章</h3>
<p>1以法莲山地之拉玛琐非、有以法莲人以利加拿者、乃苏弗玄孙、托户曾孙、以利户孙、耶罗罕子也、</p>
<p>2有二妻、一名哈拿、一名毗尼拿、毗尼拿有子、哈拿无子、</p>
<p>3以利加拿岁由其邑上示罗、崇拜祭祀万军之耶和华、以利二子、何弗尼非尼哈在彼、为耶和华祭司、</p>
<p>4以利加拿献祭之日、颁胙于妻毗尼拿、及其子女、</p>
<p>5因爱哈拿、颁之维倍、然耶和华禁其产育、</p>
<p>6其敌毗尼拿激之使忧、以耶和华禁其产育也、</p>
<p>7岁往耶和华室时、其夫如是待之、毗尼拿仍激之、致其哭而不食、</p>
<p>8其夫以利加拿谓之曰、哈拿、奚为哭而不食、中心愀然哉、我之于尔、非愈于十子乎、</p>
<p>9众在示罗、饮食既毕、哈拿兴、时、祭司以利坐其座、在耶和华殿之橛旁、</p>
<p>10哈拿中怀忧戚、祷于耶和华而痛哭、</p>
<p>11许愿曰、万军之耶和华欤、如尔垂顾婢苦、忆我弗忘、赐婢生男、则必奉之耶和华、至于毕生、薙发之刀、不加其首、</p>
<p>12哈拿在耶和华前、祈祷不辍、以利注目观其口、</p>
<p>13夫哈拿中心默语、唇动而声不闻、以利以为醉、</p>
<p>14曰、尔醉将至何时、其戒尔酒、</p>
<p>15哈拿曰、我主欤、非也、我乃忧心之妇、清酒醇醪不饮、惟于耶和华前倾我衷怀、</p>
<p>16勿以婢为恶女、我言迄今、由于冤抑愤激、</p>
<p>17以利曰、尔可安然而归、愿以色列之上帝允尔所祈、</p>
<p>18妇曰、愿沾尔恩、遂往而食、不复有忧容、</p>
<p>19举家夙兴、拜于耶和华前、乃返拉玛、而归其家、以利加拿与妻哈拿同室、耶和华垂念之、</p>
<p>20哈拿怀妊、届期生子、命名撒母耳、曰、我由耶和华而求之、</p>
<p>21以利加拿与其全家、往献岁祭于耶和华、而偿其愿、</p>
<p>22惟哈拿不往、谓其夫曰、俟子断乳、我将携之觐耶和华、使恒居其所、</p>
<p>23以利加拿曰、尔视为善者则行之、待子断乳可也、惟愿耶和华践其言、妇遂居家哺子、迨及断乳、</p>
<p>24乳既断、妇携之往、亦牵牡牛三、面一伊法、酒一革囊、至示罗、诣耶和华室、时子尚幼、</p>
<p>25遂宰一牛、携子诣以利、</p>
<p>26曰、我主欤、我指尔生命以誓、昔在此立于尔侧、祷于耶和华之妇、即我也、</p>
<p>27我为此子而祷、耶和华允我所求、</p>
<p>28我奉之耶和华、使其归耶和华、至于毕生、遂在彼崇拜耶和华、</p>

</div>
