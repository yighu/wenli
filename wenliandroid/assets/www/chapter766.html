
<div>
<h3>第十三章</h3>
<p>1亚摩斯子以赛亚、所见论巴比伦之预示、○</p>
<p>2建纛童山、扬声挥手而招之、俾入显者之门、</p>
<p>3我已命我所区别者、召我骄乐之杰士、以泄我忿、</p>
<p>4山中喧哗、若民熙攘、诸国会集、厥声轰阗、万军之耶和华、核数军旅以战、</p>
<p>5彼众来自远方、至自天涯、乃耶和华与其忿恚之具、尽灭斯土、○</p>
<p>6尔其号泣、盖耶和华之日伊迩、殄灭自全能者而来、</p>
<p>7故众手将弱、人心俱怯、</p>
<p>8彼必惊惶、痛楚愁惨、其痛苦也、若临产之妇、相顾骇愕、面如火焰、</p>
<p>9耶和华之日将至、其势残酷、具有忿恚震怒、以致斯土荒芜、罪人灭于其中、</p>
<p>10天星列宿、其光不著、日出而暗、月不扬辉、</p>
<p>11我必缘邪慝而罚斯世、因罪愆而惩恶人、止骄者之傲、抑暴者之高、</p>
<p>12使人寡于兼金、较俄斐之精金尤少、</p>
<p>13万军之耶和华忿恚震怒之日、我必使天震动、使地摇撼、离乎其所、</p>
<p>14人如被逐之麀、无牧之羊、各归其族、各奔其地、</p>
<p>15遇敌者必被刺、见执者亡于刃、</p>
<p>16婴孩被掷而碎、彼所目击、其室见劫、其妻被玷、○</p>
<p>17我激玛代人攻之、彼不视银为贵、不以金为悦、</p>
<p>18其弓击杀少壮、不恤胎孕、其目不惜孩提、</p>
<p>19巴比伦乃列国中之尊荣、迦勒底人所夸之华美、将若所多玛蛾摩拉、为上帝所倾覆、</p>
<p>20永无人迹、代无居民、在此、亚拉伯人不张其幕、牧者不卧其羊、</p>
<p>21野兽伏于斯、鸱鸮盈其室、鸵鸟栖止于斯、野羊踊跃于斯、</p>
<p>22豺狼嗥于第宅、野犬鸣于华宫、其时伊迩、其日不延、</p>

</div>
