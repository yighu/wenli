
<div>
<h3>第六章</h3>
<p>1安逸于锡安、优游于撒玛利亚山、著名列邦之首、以色列家所归者、其人祸哉、</p>
<p>2尔其往甲尼而观、自彼至哈马大邑、下至非利士之迦特、其邑岂愈于此国乎、其境岂广于尔境乎、</p>
<p>3尔以为患难之日遥远、致暴虐之位速设、</p>
<p>4偃卧于象牙之床、舒体于榻、食群中之羔、与牢中之犊、</p>
<p>5和琴瑟之声、歌无谓之曲、为己而制乐器、同乎大卫、</p>
<p>6以巨盂饮酒、以宝膏自沐、而为约瑟之难、则不忧焉、</p>
<p>7彼于被虏者中、必先见虏、舒体者之宴乐逝矣、</p>
<p>8万军之上帝耶和华曰、主耶和华指己而誓、我恶雅各之骄泰、而憎其宫室、将以斯城及其中所有、悉付诸敌、</p>
<p>9若于一室遗有十人、俱必死亡、</p>
<p>10人之亲属焚其尸者、携骸出室、问内室之人曰、尚有人偕尔否、彼曰无有、又曰缄默、勿道耶和华之名、</p>
<p>11盖耶和华出令、巨室被击而碎、小屋亦遭残破、</p>
<p>12马岂驰于磐岩之上乎、牛岂耕于彼乎、惟尔变公平为荼毒、变义果为茵蔯、</p>
<p>13虚无是喜、乃曰我侪之角、非以己力而得乎、</p>
<p>14万军之上帝耶和华曰、以色列家欤、我将兴一国以敌尔、自哈马之道、至亚拉巴之溪、困苦尔焉、</p>

</div>
