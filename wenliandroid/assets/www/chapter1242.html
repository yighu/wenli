
<div>
<h3>第十七章</h3>
<p>1执七盂者七使之一就我曰、来、我以坐于众水大妓之鞫示尔、</p>
<p>2世上诸王与之行淫、宅地之人、由其淫乱之酒而醉、</p>
<p>3我感于圣神、被携适野、见一妇乘绛兽、七首十角、遍有谤讟之名、</p>
<p>4妇衣紫绛、饰以金玉珠玑、手执金杯、满贮秽恶、即其淫污也、</p>
<p>5额书厥名曰奥秘、大巴比伦、地上诸妓与诸秽恶之母、</p>
<p>6又见此妇醉于圣徒及证耶稣者之血、我见之则奇甚、</p>
<p>7使者谓我曰、尔何奇耶、妇与所乘首七角十之兽、我将以其奥秘告尔、</p>
<p>8尔所见之兽、昔有今无、且将自渊窟而上、归于沦亡、宅地之人、其名自创世时、未录于维生之册者、见兽昔有今无、且将复来、则必奇之、</p>
<p>9智者之心思在此矣、七首者、乃妇所坐之七山也、</p>
<p>10又为七王、已倾者五、尚在者一、未至者一、至则暂存耳、</p>
<p>11昔有今无之兽、乃为其八、亦出乎其七、而归沦亡、</p>
<p>12尔所见之十角、乃十王未尝受国者、但偕兽受权如王仅半时耳、</p>
<p>13其心咸同、且以己能与权予兽、</p>
<p>14彼将与羔战、羔将胜之、盖羔乃诸主之主、诸王之王、与之偕者乃见召蒙选忠信之人也、</p>
<p>15使者又谓我曰、尔见妓所坐之水、乃诸民诸部诸邦诸方、</p>
<p>16又尔所见之兽、与其十角、将恶此妓、使之荒墟裸体、且食其肉、而尽焚之、</p>
<p>17盖上帝曾使其心、同怀一意、以行己旨、且以其国予兽、待上帝之言皆应焉、</p>
<p>18尔所见之妇、即大邑秉权于世之诸王者也、</p>

</div>
