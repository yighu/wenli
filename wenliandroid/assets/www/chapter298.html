
<div>
<h3>第三章</h3>
<p>1耶和华留此诸族、是欲试以色列人未知迦南战事者、</p>
<p>2使以色列后代知习前所未悉之武事、所留诸族如左、</p>
<p>3非利士之五伯、迦南人、西顿人、居利巴嫩山之希未人、自巴力黑们山、至哈马道、</p>
<p>4所以留此、为试以色列人遵耶和华藉摩西谕其祖之诫否、</p>
<p>5于是以色列人居迦南人、赫人、亚摩利人、比利洗人、希未人、耶布斯人之中、</p>
<p>6取其女为妻、以女嫁其子、崇事其神、○</p>
<p>7以色列人行耶和华所恶、忘其上帝耶和华、而崇事诸巴力、暨木偶、</p>
<p>8故耶和华怒以色列人、付之米所波大米王古珊利萨田手、事之八年、</p>
<p>9以色列人吁耶和华、耶和华为之兴起救者、即迦勒弟基纳斯子俄陀聂以拯之、</p>
<p>10耶和华之神临之、为以色列士师出战、耶和华以米所波大米王古珊利萨田付于其手、使之获胜、</p>
<p>11其地绥安、历四十年、基纳斯子俄陀聂卒、○</p>
<p>12以色列人又行耶和华所恶、耶和华因此、使摩押王伊矶伦强盛、以攻以色列、</p>
<p>13遂集亚扪亚玛力二族、往攻以色列、据棕树城、</p>
<p>14以色列人事摩押王伊矶伦、十有八年、</p>
<p>15以色列人吁耶和华、耶和华为之兴起救者、即便雅悯人基拉之子以笏、其人左手较捷、以色列人藉之进贡摩押王伊矶伦、</p>
<p>16以笏铸两刃之剑、长一肘、系右股衣内、</p>
<p>17进贡摩押王伊矶伦、其王肥甚、</p>
<p>18进贡已毕、遣舁者去、</p>
<p>19以笏至吉甲偶像处而返、告曰、王欤、我有密事奏尔、王曰、肃静、侍者咸出、</p>
<p>20王在楼上、独坐凉室、以笏诣之曰、我奉上帝命、有言告尔、王遂起、</p>
<p>21以笏伸其左手、拔剑于右股际、以刺王腹、</p>
<p>22剑柄亦入、其刃为脂所蔽、不拔之出、乃洞穿之、</p>
<p>23以笏出至廊庑、扃键楼门、</p>
<p>24既出、王仆至、见楼门上键、曰、王必在内室更衣、</p>
<p>25俟久而门不启、则惶愧、取钥启之、见主已死、偃仆于地、</p>
<p>26迟疑之际、以笏已遁、过偶像处、逃于西伊拉、</p>
<p>27至则吹角于以法莲山地、以色列人随之而下、以笏导之、</p>
<p>28曰、尔其从我、耶和华以尔敌摩押人付于尔手、众遂从之、据约但津、不容摩押一人济、</p>
<p>29杀摩押人以万计、皆壮勇之士、无一逃者、</p>
<p>30当时摩押服于以色列人、其地绥安、历八十年、</p>
<p>31厥后、有亚拿子珊迦、以牛杖杀非利士人六百、亦拯以色列人、</p>

</div>
