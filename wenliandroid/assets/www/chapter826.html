
<div>
<h3>第七章</h3>
<p>1耶和华谕耶利米之言、</p>
<p>2曰、立于耶和华室门、宣是言曰、凡属犹大、入此诸门、崇拜耶和华者、宜听其言、</p>
<p>3万军之耶和华、以色列之上帝云、正尔行径、及尔作为、我则俾尔居于此地、</p>
<p>4或曰、耶和华之殿、耶和华之殿、耶和华之殿即此、斯虚诞之词、尔勿恃之、</p>
<p>5尔若至终正尔行径、及尔作为、且行公义于人、及其邻中、</p>
<p>6不虐羇旅孤寡、不流无辜之血于斯、不从他神以自害、</p>
<p>7我则俾尔居于斯土、即我自昔赐尔列祖之地、迄于永久、</p>
<p>8惟尔恃无益之虚词、</p>
<p>9攘窃杀戮、行淫妄誓、焚香于巴力、从事素所未识之他神、</p>
<p>10且诣我寄名之室、立于我前曰、我得释矣、致尔行此可恶之事、</p>
<p>11我寄名之室、尔乃视为盗穴乎、耶和华曰、我鉴之矣、</p>
<p>12可往示罗、昔我寄名之所、视我为我民以色列邪恶、所行之事、</p>
<p>13耶和华曰、尔既行此、我屡戒尔、夙兴与言、惟尔弗听、我呼尔而弗应、</p>
<p>14故我于我寄名之室、尔所恃者、及我锡尔列祖与尔之地、必有所为、如昔在示罗然、</p>
<p>15我必屏尔于我前、犹昔屏尔昆弟以法莲全族焉、○</p>
<p>16勿为斯民祈祷、勿为之扬声呼吁、勿为之祈求于我、我不尔听也、</p>
<p>17彼于犹大诸邑、及耶路撒冷街衢所行者、尔未见之乎、</p>
<p>18子取薪、父举火、妇人抟面为饼、而奉天后、灌酒于他神、以激我怒、</p>
<p>19耶和华曰、彼激我怒乎、岂非自激、致面有惭色哉、</p>
<p>20故主耶和华曰、我必倾我忿怒于斯土、在其人民牲畜、田木土产、如火之烈、焚毁不熄、○</p>
<p>21万军之耶和华、以色列之上帝曰、以尔燔祭加于他祭、而食其肉、</p>
<p>22盖我导尔列祖出埃及时、未尝以燔祭及他祭命之、</p>
<p>23惟命之曰、当听我言、我则为尔上帝、尔为我民、悉行我所命尔之道、必蒙福祉、</p>
<p>24惟彼不从、不倾耳以听、乃行己谋、徇其恶心之刚愎、退却不前、</p>
<p>25自尔列祖出埃及时、以迄于今、我日遣我仆诸先知诣尔、乃夙兴而遣之、</p>
<p>26惟尔不从、不倾耳以听、乃强厥项、作恶甚于列祖、</p>
<p>27尔将告以斯言、惟彼不听、尔将呼之、惟彼不应、</p>
<p>28宜语之曰、斯乃不听其上帝耶和华之言、不受训诲之国、真实亡矣、绝于其口、○</p>
<p>29耶路撒冷民欤、当剪发而掷之、举哀于荒邱、盖耶和华怒斯世、而弃之矣、</p>
<p>30耶和华曰、犹大人行我所恶、以其可憎者、置于我寄名之室、俾染污蔑、</p>
<p>31且建陀斐特崇邱、即在欣嫩子谷、焚其子女于火、此事非我所命、亦非我心所思、</p>
<p>32故耶和华曰、时日将至、此地不复称陀斐特、亦不称欣嫩子谷、惟称杀戮谷、盖必葬死人于陀斐特、致无隙地、</p>
<p>33空中飞鸟、地上野兽、将食斯民之尸、无人驱之、</p>
<p>34维时、我必使犹大诸邑、及耶路撒冷街衢、无有欢欣喜乐之声、与新娶者及新妇之声、以斯土成为荒芜矣、</p>

</div>
