
<div>
<h3>第三章</h3>
<p>1厥后、王擢亚甲族人、哈米大他子哈曼、尊之、使其位高于左右诸牧伯、</p>
<p>2在御门之臣仆、俱遵王命、跪拜哈曼、惟末底改不跪不拜、</p>
<p>3御门臣仆问之曰、尔奚违王命、</p>
<p>4日谏末底改、末底改不听、众以告哈曼、欲观末底改事之究竟、盖末底改以己为犹大人告之也、</p>
<p>5哈曼见末底改不跪不拜、则怒甚、</p>
<p>6众以末底改国族告哈曼、哈曼以为杀此一人、犹微事耳、欲将亚哈随鲁王通国、末底改之同宗犹大人、尽行歼灭、</p>
<p>7亚哈随鲁王十二年正月、即尼散月、人在哈曼前、按日与月掣普珥、即签、至十二月、即亚达月为吉、</p>
<p>8哈曼奏王曰、有一族、散处尔国诸州、其律异乎万民、不遵王律、容之于王无益、</p>
<p>9如王悦之、可颁明诏、翦灭斯族、我将以银一万他连得、付于掌国帑者、以储王库、</p>
<p>10王脱指环、给亚甲族人、哈米大他子哈曼、即犹大人之敌、</p>
<p>11曰、此银赐尔、斯民亦付尔、随意待之、</p>
<p>12正月十三日、遂召王之缮写、从哈曼所命书诏、依各州文字、各族方言、缮以御名、钤以王之指环、普告王臣、各州方伯、各族民长、</p>
<p>13遣邮传诏各州、使于十二月、即亚达月十三日、一日之间、将犹大人、无论老幼、婴孩妇女、尽行杀戮翦灭、俾其陨亡、取其货财、以为己有、</p>
<p>14所录之诏、颁行各州、宣告各族、使之预备、以待是日、</p>
<p>15在书珊宫降诏、邮驿遵命、其行甚速、王与哈曼坐而饮、惟书珊邑、则纷扰焉、</p>

</div>
