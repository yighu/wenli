
<div>
<h3>第九章</h3>
<p>1先知以利沙召先知徒一人、命之曰、束尔腰、执膏一瓶、往基列拉末、</p>
<p>2既至、寻宁示孙、约沙法子耶户、使之起而离其昆弟、携入内室、</p>
<p>3以膏瓶倾于其首曰、耶和华云、我膏尔为以色列王、即启门而遁、勿延、</p>
<p>4先知少者遂往基列拉末、</p>
<p>5既至、见诸军长皆坐、曰、军长欤、我有言告汝、耶户曰、我中何人、曰、军长欤、即尔也、</p>
<p>6耶户起而入室、少者倾膏于其首、谓之曰、以色列之上帝耶和华云、我膏尔为耶和华民以色列之王、</p>
<p>7尔必击尔主亚哈家、俾我于耶洗别之身、报我仆众先知、及耶和华诸仆之血仇、</p>
<p>8亚哈全家必灭、亚哈丁男、无论被束者、自由者、悉绝之于以色列中、</p>
<p>9我必使亚哈家、如尼八子耶罗波安、及亚希雅子巴沙之家然、</p>
<p>10耶洗别必在耶斯列田、为犬所噬、无人葬之、言竟、启门而遁、</p>
<p>11耶户出、至其主之诸臣、其一问曰、安乎、此颠狂者诣尔何事、曰、尔识其人、亦知其言、</p>
<p>12曰、此诳言也、尔其告我、曰、彼如此谓我曰、耶和华云、我膏尔为以色列王、</p>
<p>13众急以其衣置于阶之上级、使耶户坐其上、吹角曰、耶户为王矣、</p>
<p>14于是宁示孙、约沙法子耶户叛约兰、初、约兰与以色列众御亚兰王哈薛、戍守基列拉末、</p>
<p>15约兰王返耶斯列、医其与亚兰王哈薛战时、所受之伤、耶户告众曰、若惬尔意、则勿容人出邑、往报于耶斯列、</p>
<p>16耶户乃乘车往耶斯列、因约兰卧病于彼、犹大王亚哈谢来视之、</p>
<p>17守望者立于耶斯列台、见耶户之军将至、曰、我见一军、约兰曰、遣骑兵往迎之、问曰、安否、</p>
<p>18骑兵遂往迎之、曰、王云安否、耶户曰、安否与尔何与、其转而随我后、守望者告曰、使者至彼而不返、</p>
<p>19又遣骑兵、既至、曰、王云安吾、耶户曰、安否与尔何与、其转而随我后、</p>
<p>20守望者又告曰、使者至彼而不返、来者御车之势、有若宁示孙耶户、盖其御猛甚也、</p>
<p>21约兰曰、驾、遂备车、以色列王约兰、犹大王亚哈谢、各乘其车、往迎耶户、遇于耶斯列人拿伯之田、</p>
<p>22约兰见耶户、则曰、耶户欤、安否、曰、尔母耶洗别、淫行巫术若是之多、焉得安乎、</p>
<p>23约兰旋辕而遁、谓亚哈谢曰、亚哈谢欤、是叛也、</p>
<p>24耶户极力弯弓、射中约兰两臂之间、矢穿其心而出、遂仆于车、</p>
<p>25耶户谓其军长毕甲曰、取而投于耶斯列人拿伯之田、尔其追思、尔我同乘、随其父亚哈时、耶和华预言之、</p>
<p>26曰、昨日我见拿伯及其诸子之血、必于是田报之、今投之于此田、循耶和华所言、</p>
<p>27犹大王亚哈谢见此、遂由园亭之道而遁、耶户追之、曰、击之于车中、至近以伯莲之姑珥阪、击之、乃遁至米吉多而死、</p>
<p>28其臣载之于车、至耶路撒冷、葬于其墓、偕其列祖、在大卫城、○</p>
<p>29亚哈谢即位、为犹大王时、乃在亚哈子约兰之十一年、○</p>
<p>30耶户既至耶斯列、耶洗别闻之、画眉饰首、自牖而观、</p>
<p>31耶户入门、耶洗别曰、弑主之心利欤、安乎、</p>
<p>32耶户仰视其牖曰、为我者谁乎、有二三宦者自牖观之、</p>
<p>33耶户曰、掷之下、遂掷之、血溅于壁及马、耶户以足践之、</p>
<p>34耶户入而饮食、既而命曰、收此服诅之妇葬之、以其为王女也、</p>
<p>35遂往葬之、仅得其头颅、与足及手掌而已、</p>
<p>36反告耶户、耶户曰、此乃耶和华藉其仆、提斯比人以利亚所言曰、耶洗别之肉、必在耶斯列田、为犬所噬、</p>
<p>37其尸必在耶斯列田、如田间之粪壤、致人不得曰、此乃耶洗别也、</p>

</div>
