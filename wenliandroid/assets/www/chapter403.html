
<div>
<h3>第六章</h3>
<p>1先知徒谓以利沙曰、我与尔同居之处、狭隘太甚、</p>
<p>2求尔容我往约但、各取材木、在彼建室以居、曰、往哉、</p>
<p>3或曰、求尔与仆偕往、曰、我往、</p>
<p>4遂与俱往、至约但伐木、</p>
<p>5一人斫木时、斧脱柯坠于水、呼曰、惜哉、我主欤、此乃贷于人者、</p>
<p>6上帝仆曰、坠于何所、遂示其处、则斩木投水、铁上浮、</p>
<p>7曰、尔其取之、遂伸手取之、○</p>
<p>8亚兰王与以色列战、与其臣议曰、我必于某处建营、</p>
<p>9上帝仆遣人诣以色列王曰、尔其慎之、勿经某处、盖亚兰人至矣、</p>
<p>10以色列王遣人至上帝仆所戒之处、而脱其害、非仅一二次已也、</p>
<p>11亚兰王缘此中心烦扰、召其臣谓之曰、我中谁助以色列王、尔曹不告我乎、</p>
<p>12一臣曰、我主我王欤、非也、乃以色列之先知以利沙、以王在寝室所言者、告以色列王、</p>
<p>13王曰、往视其人何在、我则遣人执之、或告曰、在多坍、</p>
<p>14乃遣车马大军夜至、而围其邑、</p>
<p>15上帝仆之仆夙兴而出、见军旅车马围城、则曰、哀哉、我主欤、我侪将何为、</p>
<p>16曰、勿惧、偕我者较偕彼者尤众、</p>
<p>17以利沙祷曰、耶和华欤、求尔启其目、使之得见、耶和华启少者之目、则见遍山火车火马、环绕以利沙、</p>
<p>18敌军既至、以利沙祷耶和华曰、祈使斯众目瞆、耶和华即瞆其目、如以利沙之言、</p>
<p>19以利沙谓之曰、此非其途、亦非其邑、尔其从我、我导尔至所寻者、遂导之至撒玛利亚、</p>
<p>20既入撒玛利亚、以利沙曰、耶和华欤、启斯众之目、使之得见、耶和华启其目、彼乃得见、知在撒玛利亚邑中、</p>
<p>21以色列王见之、谓以利沙曰、我父欤、我击之可乎、我击之可乎、</p>
<p>22曰、不可击之、以刃以弓所虏者、可击之乎、当陈饼与水于其前、使之饮食、而返其主、</p>
<p>23王为之设盛馔、饮食既毕、遣之去、乃归其主、自此亚兰军旅、不再侵以色列境、○</p>
<p>24厥后、亚兰王便哈达集其全军而上、围撒玛利亚、</p>
<p>25撒玛利亚饥甚、被困、至一驴之首、售银八十舍客勒、鸽粪二升、售银五舍客勒、</p>
<p>26以色列王经行城垣、有妇呼曰、我主我王欤、其助我、</p>
<p>27曰、如耶和华不助尔、我何由助尔、由禾场或酒醡乎、</p>
<p>28又曰、尔有何事、妇曰、此妇谓我曰、取尔子、我侪今日食之、明日则食我子、</p>
<p>29于是烹我子而食之、次日我曰、取尔子、我侪食之、彼匿其子、</p>
<p>30王闻妇言则裂其衣、由城垣而过、民见其内衣麻衣、</p>
<p>31王曰、今日若容沙法子以利沙之首、仍在其身、则愿上帝罚我维倍、</p>
<p>32以利沙坐于室、长老偕坐、王遣侍者先往、使者未至、以利沙谓长老曰、试观此凶人之子、遣人取我首、使者至、尔则闭门、严守而御之、其主之足昔、非随其后乎、</p>
<p>33言时、使者至、王随至、曰、此灾降自耶和华、我何为复徯耶和华乎、</p>

</div>
