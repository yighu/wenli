
<div>
<h3>第十四章</h3>
<p>1尔曹皆尔上帝耶和华之子、毋为死者割肉薙额、</p>
<p>2盖尔乃尔上帝耶和华之圣民、耶和华于天下万民中、特选尔为己民、○</p>
<p>3可憎之物、尔不可食、</p>
<p>4畜中所可食者、牛与绵羊山羊、</p>
<p>5鹿、獐、赤鹿、麇、麢羊、麈、麋、</p>
<p>6畜之分蹄支趾而反啮者、可食、</p>
<p>7惟反啮分蹄之畜中、有不可食者、若驼、兔、沙番、反啮而不分蹄、当以为不洁、</p>
<p>8豕虽分蹄、而不反啮、当以为不洁、斯畜之肉毋食、其尸毋扪、○</p>
<p>9水中百族、有翅有鳞者、俱可食、</p>
<p>10无翅无鳞者、不可食、当以为不洁、</p>
<p>11羽族之洁者、俱可食、</p>
<p>12其不可食者、即鹰、鹗、雕、</p>
<p>13鸢、鹯、鹞、与其类、</p>
<p>14鸦、与其类、</p>
<p>15鸵鸟、夜鹰、鱼鹰、雀鹰、与其类、</p>
<p>16鸬鹚、鹭鸶、角鸱、</p>
<p>17鹈鹕、爰居、鱼狗、</p>
<p>18白鹤、苍鹭、与其类、戴鵀、蝙蝠、</p>
<p>19凡飞虫、必以为不洁、不可食、</p>
<p>20羽族之洁者、俱可食、○</p>
<p>21尔乃尔上帝耶和华之圣民、凡自毙之物不可食、旅于尔中者、可予之食、鬻于外人亦可、毋以羔母之乳烹羔、○</p>
<p>22每岁播种所产、田畴所出、当什输其一、</p>
<p>23尔谷与酒与油、什输其一、及牛羊之首生者、皆必食于尔上帝耶和华前、在其所选寄名之处、以习恒畏尔上帝耶和华、</p>
<p>24尔上帝耶和华锡尔嘏时、如其所选寄名之处、离尔甚远、不能携之至彼、</p>
<p>25则必易之以金、包而执之、往尔上帝耶和华所选之处、</p>
<p>26以金市物、牛羊、清酒、醇醪、随心所欲、食于尔上帝耶和华前、与尔眷属同乐、</p>
<p>27居于尔邑之利未人、无分无业、亦勿遗之、○</p>
<p>28每三年中、必以是年所产、什输其一、贮于尔邑、</p>
<p>29使无分无业之利未人、与居尔邑之宾旅、以及孤寡、皆来食之而饱、致尔上帝耶和华、于尔凡百所为、锡嘏于尔、</p>

</div>
