
<div>
<h3>第三章</h3>
<p>1兄弟乎、我平昔与尔言、非视尔为属灵者、乃如属形躯者、在基督中之赤子、</p>
<p>2我曾哺尔以乳、不以粮、因尔素未能食、今仍未能也、</p>
<p>3盖尔尚属形躯、尔中有媢嫉争鬬、岂非属形躯、效世人而行乎、</p>
<p>4或言我宗保罗、或言我宗亚波罗、尔曹非若世人乎、</p>
<p>5亚波罗为谁、保罗为谁、无非执事、各依主之所赐、俾尔因之而信耳、</p>
<p>6我树之、亚波罗灌之、惟上帝长之、</p>
<p>7是以树者灌者皆无足数、惟长之之上帝而已、</p>
<p>8树者灌者一也、各因其劳而得值、</p>
<p>9盖我侪乃与上帝同劳者、尔曹为上帝之田、上帝之室、○</p>
<p>10我依上帝所赐之恩、犹良工师置基、而他人建于其上、惟当各慎其如何建耳、</p>
<p>11盖所置之基、即耶稣基督也、此外无能置他基者、</p>
<p>12若有人以金银宝石、草木禾稿、建于基上、</p>
<p>13各工必显、至日乃彰、盖以火昭著、各工如何、火必验之、</p>
<p>14人于其上所建之工若存、则将得值、</p>
<p>15若焚、则将受损、惟己得救、有若脱于火焉、○</p>
<p>16岂不知尔乃上帝殿、上帝之神居尔衷乎、</p>
<p>17人毁上帝殿、上帝必毁之、盖上帝殿乃圣、尔曹是也、○</p>
<p>18勿自欺、尔中或于斯世自以为智者、则当为愚以成智、</p>
<p>19盖斯世之智、于上帝为愚、记有之、主令智者自中其诡计、</p>
<p>20又曰、主知智者之意念为虚、</p>
<p>21是故勿以人而夸、盖万物属尔、</p>
<p>22无论保罗、亚波罗、矶法、世界生死、今时来时、皆属于尔、</p>
<p>23尔属基督、基督属上帝、</p>

</div>
