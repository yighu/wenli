
<div>
<h3>第九章</h3>
<p>1耶稣曰、我诚语汝、立于此者、有人未死之先、得见上帝国乘权而临也、○</p>
<p>2越六日、耶稣携彼得、雅各、约翰、潜陟高山、当前变状、</p>
<p>3其衣灿烂皎白、世之漂者、无能白之若此、</p>
<p>4有以利亚摩西见、与之语、</p>
<p>5彼得谓耶稣曰、夫子、我侪在此善矣、容结三庐、一为尔、一为摩西、一为以利亚、</p>
<p>6盖不自知所谓、皆惧甚故也、</p>
<p>7云适覆之、有声自云出曰、此我爱子、尔其听之、</p>
<p>8忽尔环视、不复见人、惟耶稣而已、○</p>
<p>9下山时、耶稣戒之曰、人子尚未自死复起、毋以所见告人、</p>
<p>10门徒服膺斯言、互议自死复起何意、</p>
<p>11乃问之曰、士子言以利亚必先至、何欤、</p>
<p>12耶稣曰、以利亚果先至、兴复诸事、但记云、人子必经诸苦、为人所忽、何耶、</p>
<p>13我语汝、以利亚已至、而人任意待之、如所记焉、○</p>
<p>14至门徒所、见大众环之、士子与之辩论、</p>
<p>15众见耶稣、甚异之、趋前问安、</p>
<p>16耶稣问之曰、尔与之辩论者何、</p>
<p>17众中一人对曰、夫子、我携我子就尔、彼患哑鬼、</p>
<p>18随在执之、倾跌之、则流涎嚼齿、而枯槁焉、我请尔徒逐之、而不能也、</p>
<p>19耶稣曰、不信之世、我偕尔至几何时、忍尔至几何时乎、携之就我、</p>
<p>20遂携之至、一见耶稣、鬼即拘挛之、其人仆地、辗转流涎、</p>
<p>21耶稣问其父曰、患此自何时乎、对曰、自少时、</p>
<p>22鬼屡投之于火于水、欲灭之、傥尔能为、则悯而助我侪、</p>
<p>23耶稣曰、何云傥尔能为、于信者无不能也、</p>
<p>24子之父即呼曰、我信矣、设有未尽、其助余、</p>
<p>25耶稣见众趋集、则叱邪鬼曰、喑聋之鬼、我命尔出、毋复入之、</p>
<p>26鬼号呼、极拘挛之、乃出、其子若死、人多谓其已死矣、</p>
<p>27耶稣执其手扶之、遂起、</p>
<p>28既入室、门徒窃问曰、我侪不能逐之、何耶、</p>
<p>29耶稣曰、斯类也、藉非祈祷、无能出之、○</p>
<p>30于是去彼、经加利利、不欲人知、</p>
<p>31诲其徒曰、人子将见付于人手、杀之、三日复起、</p>
<p>32门徒未达、而不敢问、○</p>
<p>33至迦百农、耶稣在室、问其徒曰、尔途间所议者何、</p>
<p>34门徒默然、因其争辩孰大也、</p>
<p>35耶稣坐、呼十二徒曰、欲为首者、必为众末、为众役也、</p>
<p>36遂以孩提置其中、且抱之、</p>
<p>37语门徒曰、凡因我名接一若是孩提者、即接我、接我者、非接我、乃接遣我者也、○</p>
<p>38约翰谓耶稣曰、夫子、我侪见一人、以尔名逐鬼、禁之、以其不从我侪也、</p>
<p>39耶稣曰、毋、盖未有以我名行异能、而遽诽我者也、</p>
<p>40不敌我侪者、即向我侪也、</p>
<p>41凡因尔属基督、以一杯水饮尔者、我诚语汝、断不失其赏也、</p>
<p>42凡陷信我小子之一者、宁以巨磨悬其颈、投于海、</p>
<p>43 44傥尔一手陷尔、则斫之、宁残而入于生、胜有二手入地狱不灭之火、</p>
<p>45 46傥尔一足陷尔、则斫之、宁跛而入于生、胜有二足投于地狱不灭之火、</p>
<p>47傥尔一目陷尔、则去之、宁一目而进上帝国、胜有二目投于地狱、</p>
<p>48在彼虫不死、火不灭、</p>
<p>49盖凡人必盐之以火、</p>
<p>50盐善矣、若失其咸、何以调之、尔曹宜自有盐、而相和也、</p>

</div>
