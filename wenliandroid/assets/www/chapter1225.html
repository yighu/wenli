
<div>
<h3>第一章</h3>
<p>1耶稣基督之仆雅各之弟犹大、书达诸见召者、即在父上帝中见爱、为耶稣基督而得保守者、</p>
<p>2愿矜恤平康仁爱、增于尔曹、○</p>
<p>3爱友乎、我方以我侪共得之拯救、殷勤书于尔、遂不得已以书劝尔为道力争、即授于诸圣一次而已者、</p>
<p>4盖有数人潜入、即自昔所豫载以服此鞫者、彼乃不虔之人、以我上帝之恩、反纵其欲、而不认唯一主宰、及我主耶稣基督、○</p>
<p>5尔虽悉知之、我今欲令尔忆之、即主救民出埃及地、后灭其不信者、</p>
<p>6又有天使不守职位、去其居所、主以缧绁永拘之于幽冥、以待大日之鞫、</p>
<p>7又如所多玛、蛾摩拉、及四邻之邑、亦效之纵淫乱、耽异色、则受永火之刑、举以为戒、</p>
<p>8但斯人于梦幻中亦如是污蔑形躯、藐忽执政、谤讟尊荣、</p>
<p>9然天使长米迦勒为摩西尸与魔争辩时、尚不敢谤讟以罪之、第曰、主其责尔、</p>
<p>10惟斯人谤讟其所不知、且其本性所悟、一如无理之禽兽、于此则见灭矣、○</p>
<p>11祸哉斯人也、以其行该隐之途、且为利而趋巴兰之谬、沦亡于可拉之违言、</p>
<p>12彼与尔同餐时、则于尔之爱筵、有如暗礁、为无惧之牧、惟己是饲、为无雨之云、因风飘荡、为无果之秋树、再死根拔、</p>
<p>13为海之狂波、沫喷其辱、为流荡之星、而幽暗冥冥、永留以待、</p>
<p>14亚当七世孙以诺、豫言斯人云、主偕其万圣而来、</p>
<p>15行鞫于众、质责诸不虔者、因以不虔而行不虔之行、及凡不虔之罪人、所言刚愎敌主之语、</p>
<p>16斯人依欲而行、訾议怨尤、口出夸张、为利判人、○</p>
<p>17爱友乎、当忆我主耶稣基督使徒之豫言、</p>
<p>18语尔曰、季世将有戏谑之徒、依己不虔之欲而行、</p>
<p>19若辈乃树党、血气是从、无有圣神者也、</p>
<p>20爱友乎、宜于尔至圣之道而自建、于圣神而祈祷、</p>
<p>21于上帝之爱而自守、企望我主耶稣基督之矜恤、以至永生、</p>
<p>22有疑贰者、尔当恤之、</p>
<p>23有当夺于火而救之者、亦有当以儆惧而恤之者、即其衣为形躯所污、尔亦恶之、○</p>
<p>24夫能保尔无蹶、立尔于其有荣之前、欢然无瑕、唯一上帝、我之救者、</p>
<p>25愿荣威权力、由我主耶稣基督归之、先乎万古、以迄于今、至于世世、阿们、</p>

</div>
