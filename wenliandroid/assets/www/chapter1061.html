
<div>
<h3>第七章</h3>
<p>1厥后、耶稣游行加利利、不欲行于犹太、以犹太人欲杀之、</p>
<p>2犹太人之构庐节伊迩、</p>
<p>3其兄弟谓之曰、去此、往犹太、俾尔徒亦见尔所行、</p>
<p>4未有欲自显、而行于隐者也、尔若行此、宜自显于世矣、</p>
<p>5盖其兄弟亦未之信也、</p>
<p>6耶稣曰、我时尚未至、尔时恒便、</p>
<p>7世不能恶尔而恶我、以我证其恶行也、</p>
<p>8尔何赴节、我犹不赴焉、以我时未至也、</p>
<p>9言此、则仍居加利利、○</p>
<p>10迨其兄弟赴节、耶稣亦往、非显然、乃若隐然者、</p>
<p>11犹太人于节期寻之曰、彼安在乎、</p>
<p>12众多窃议之、或曰善人也、或曰否、乃惑众耳、</p>
<p>13然无明言之者、惧犹太人故也、○</p>
<p>14节期中、耶稣上殿训诲、</p>
<p>15犹太人奇之曰、斯人未学、何由识书乎、</p>
<p>16耶稣曰、我之训非由己、乃由遣我者也、</p>
<p>17人苟愿行其旨、必知斯训、或由上帝、或我由己而言矣、</p>
<p>18由己言者、求己之荣、惟求遣之者之荣、斯人乃诚、其衷无不义也、</p>
<p>19摩西非以律授尔乎、第尔中无一行律者、何为欲杀我耶、</p>
<p>20众曰、尔患鬼矣、谁欲杀尔、</p>
<p>21耶稣曰、我曾行一事、尔皆奇之、</p>
<p>22夫摩西授尔割礼、然非由摩西、乃由列祖、故安息日、尔行割于人、</p>
<p>23人于安息日受割、免违摩西之律、而我于安息日使人痊愈、尔遂怒我乎、</p>
<p>24勿鞫以貌、惟鞫以义、○</p>
<p>25耶路撒冷人有云、此非众所欲杀者乎、</p>
<p>26今彼侃侃而谈、无与之言者、有司诚知其为基督乎、</p>
<p>27然我侪知斯人所自、而基督至、无知其所自者、</p>
<p>28故耶稣于殿训诲、呼曰、尔知我、亦知我所自、我非擅至、遣我者乃真、尔不知之、</p>
<p>29惟我知之、以我由之而来、而彼遣我也、</p>
<p>30众遂欲执之、但无着手者、以其时未至也、</p>
<p>31众中多信之、曰、基督至、其行异迹、多于斯人乎、</p>
<p>32法利赛人闻众议如此、遂与祭司诸长遣役执之、</p>
<p>33耶稣曰、我犹暂偕尔、后归遣我者、</p>
<p>34尔将寻我不遇、我所在、尔弗能至、</p>
<p>35犹太人相语曰、彼将何往、使我不遇耶、岂往散处于希利尼人中者、而训希利尼人乎、</p>
<p>36其言寻我不遇、我所在、尔弗能至、是何言欤、○</p>
<p>37于节之末日、即大日也、耶稣立而呼曰、人若渴、宜就我饮、</p>
<p>38信我者、如经所言、将有活水之川、由其腹而流焉、</p>
<p>39耶稣此言、指信之者将受之圣神、盖圣神尚未降、因耶稣未荣也、</p>
<p>40众闻斯言、或曰、是诚彼先知也、</p>
<p>41或曰、是乃基督、或曰、基督岂出自加利利乎、</p>
<p>42经不云、基督出于大卫之裔、自伯利恒、即大卫所居之乡乎、</p>
<p>43众遂因之纷争、</p>
<p>44中有欲执之者、但无人着手耳、○</p>
<p>45役复祭司诸长、及法利赛人、佥曰、何不曳之来乎、</p>
<p>46对曰、从未有人若是而言也、</p>
<p>47法利赛人曰、尔亦为所惑乎、</p>
<p>48有司与法利赛人、有信之者乎、</p>
<p>49但此众不识律、见诅矣、</p>
<p>50中有尼哥底母、即昔诣耶稣者、谓之曰、</p>
<p>51未听其言、不识其所为、而鞫之、岂我律乎、</p>
<p>52众曰、尔亦出自加利利乎、可考而知、无先知自加利利起也、○</p>
<p>53众乃归、</p>

</div>
