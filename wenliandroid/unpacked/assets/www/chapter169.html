
<div>
<h3>第一章</h3>
<p>1对尼尼微之警示、伊勒歌斯人那鸿启示之书、○</p>
<p>2耶和华为忌邪报复之上帝、耶和华报复而充以怒、耶和华报复于其敌、为其仇蓄怒、</p>
<p>3耶和华迟于发怒、具有大能、干罪者决不赦宥、耶和华之道途、在于飓风狂飇、云为其足下之尘埃、</p>
<p>4斥海而涸之、竭河而干之、巴珊迦密衰残、利巴嫩之荣华凋谢、</p>
<p>5山岳因之震动、冈岭销镕、大地世界与居其上者、坟起于其前、</p>
<p>6厥怒奋发、孰能屹立、孰能当其忿怒之烈、其怒倾泄如火、磐岩为之崩裂、</p>
<p>7耶和华乃善、患难之日、乃为保障、凡托庇于彼者、彼皆知之、</p>
<p>8惟以泛滥之水、淹没其地、追敌入于幽暗、</p>
<p>9尔曹向耶和华何所谋乎、彼将尽灭之、灾难无庸再起、</p>
<p>10彼众丛杂若荆棘、沈迷若醉酒、必若枯草、被毁殆尽、</p>
<p>11有一人焉、自尔而出、向耶和华图奸恶、谋不轨、</p>
<p>12耶和华曰、敌虽力足人多、亦将见灭、归于乌有、我昔虽苦尔、不复苦尔矣、</p>
<p>13我必自尔折其轭、断尔索、</p>
<p>14耶和华论敌、发命曰、以尔名而称者、不复继传、雕铸之像、我将灭于尔神之室、尔乃卑陋、我为尔造墓矣、</p>
<p>15试观报嘉音、传和平者、其足立于山上、犹大欤、守尔节期、偿尔所愿、盖彼恶者尽灭、不复过尔境矣、</p>

</div>
