
<div>
<h3>第四十三章</h3>
<p>1厥后、其人导我至向东之门、</p>
<p>2见以色列上帝之荣光、自东而至、声若众水漰渤、地因其荣光而焜耀、</p>
<p>3其状若我昔来灭城时、所见之异象、亦如在迦巴鲁河滨所见者、我则面伏于地、</p>
<p>4耶和华之荣光、由东向之门入室、</p>
<p>5神乃举我、导入内院、见耶和华之荣光充盈于室、</p>
<p>6我闻室中有与我言者、有人立于我侧、</p>
<p>7谕我曰、人子欤、此我设位之所、驻跸之城、我必永居以色列族中、以色列家及其君王、不复行邪淫、王尸于崇邱、污我圣名、</p>
<p>8置其门阈于我阈旁、置其门柱于我柱侧、彼我之间、祇间一垣、且行可恶之事、污我圣名、致我震怒、而歼灭之、</p>
<p>9今当去其邪淫、远徙王尸、我则永居其中、○</p>
<p>10人子欤、宜以此室示以色列家、使耻其罪、而度其式、</p>
<p>11彼若耻其所行、则以室之规模形式、出入之处、及诸形状、礼仪制造、与其法度示之、书之于册、俾众目睹、使彼循其规模、遵其法度而行、</p>
<p>12室在山巅、四周之界、俱为至圣、室之法度如是、○</p>
<p>13其坛之度、循其肘数、肘长、较之常肘再加一掌、坛基高一肘、边广一肘、四周有缘、广一掌、此为坛基、</p>
<p>14自基至下层之上边、高二肘、边广一肘、自下层至中层之上边、高四肘、边广一肘、</p>
<p>15复上为坛面、高四肘、上有四角、</p>
<p>16坛面长十二肘、广十二肘、其式维方、</p>
<p>17中层并边、共长十四肘、广十四肘、四周有缘、广半肘、其基四出一肘、阶级向东、○</p>
<p>18其人告我曰、人子欤、主耶和华云、此坛既成、献燔祭洒血于上之日、其例如左、</p>
<p>19主耶和华曰、利未人祭司、撒督之裔、近而奉事我者、尔必以一牡犊与之、为赎罪祭、</p>
<p>20取血衅坛四角、边之四隅、缘之四周、以赎坛而洁之、</p>
<p>21以赎罪之牡犊、焚于至圣所外、预定之处、</p>
<p>22翌日、必以无疵之牡山羊、献为赎罪祭、以洁祭坛、如用牡犊洁之然、</p>
<p>23洁坛既毕、当献牡犊一、牡绵羊一、纯洁无疵、</p>
<p>24奉至耶和华前、祭司洒以盐、献为燔祭于耶和华、</p>
<p>25历七日、每日备山羊一、为赎罪祭、又献牡犊一、牡绵羊一、纯洁无疵、</p>
<p>26历七日、为坛行赎罪之礼、使之成洁、如是区别为圣、</p>
<p>27七日既竟、八日而后、祭司则于斯坛、献尔曹之燔祭、及酬恩祭、我必悦纳尔、主耶和华言之矣、</p>

</div>
