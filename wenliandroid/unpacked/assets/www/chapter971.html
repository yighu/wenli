
<div>
<h3>第三章</h3>
<p>1彼又示我、见大祭司约书亚立于耶和华使者前、撒但立于其右为之敌、</p>
<p>2耶和华谓撒但曰、撒但欤、耶和华斥责尔、简耶路撒冷之耶和华斥责尔、此非拔于火中之烬乎、</p>
<p>3约书亚衣不洁之服、立于使者前、</p>
<p>4使者谓立于其前者曰、去其不洁之服、复谓约书亚曰、我去尔之罪愆、衣尔以美服、</p>
<p>5我曰、当以洁冠加于其首、遂以洁冠冠之、以衣衣之、耶和华之使者立于侧、</p>
<p>6耶和华之使者戒约书亚曰、</p>
<p>7万军之耶和华云、如尔行我途、遵我命、则必理我室、守我院、我且使尔行于侍者之间、</p>
<p>8大祭司约书亚欤、尔与坐于尔前之俦侣、皆为预兆之人、咸宜听之、我将使我仆名萌蘖者出、</p>
<p>9万军之耶和华曰、我置于约书亚前之石、一石有七目、我必雕刻之、斯土之罪、一日之间、我将除之、</p>
<p>10万军之耶和华曰、是日尔曹相邀邻里、至葡萄树、及无花果树下、</p>

</div>
