
<div>
<h3>第四十章</h3>
<p>1尔之上帝曰、尔其慰藉、慰藉我民、</p>
<p>2以善言慰耶路撒冷、告以彼之战事已终、其罪已赦、因诸愆尤、倍受责罚于耶和华之手、○</p>
<p>3有声呼云、在于旷野、备耶和华之道、在于荒墟、治我上帝之径、</p>
<p>4诸谷填之、山阜卑之、崎岖平之、坎坷治之、</p>
<p>5耶和华将显其荣、凡有血气者、皆得见之、耶和华口言之矣、</p>
<p>6有声曰、当号呼、曰、我呼云何、曰、凡有血气者如草、其美容如田野之花、</p>
<p>7草枯花凋、盖耶和华以气嘘之、斯民诚如草也、</p>
<p>8草枯花凋、惟我上帝之言永存、○</p>
<p>9以嘉音报于锡安者、其陟高山、以嘉音报于耶路撒冷者、其扬厥声、力扬之、勿畏葸、告犹大诸邑云、观尔上帝、</p>
<p>10主耶和华将莅临、施厥大能、手握重权、加以赏赉、行其报施、</p>
<p>11如牧饲羊、手集羔羊、而抱于怀、徐导哺乳之牝羊、○</p>
<p>12谁掬掌以测海、布指以度天、斗量尘寰、权山衡岳、</p>
<p>13谁度耶和华之心、为其谋士、而训迪之、</p>
<p>14谁与参议、谁为其师、训以智慧、诲以公正之途、导以通达之路、</p>
<p>15其视列国、若器中之滴水、若衡上之微尘、其移岛屿、若徙纤微之物、</p>
<p>16欲献燔祭、利巴嫩林不足以焚、其中百兽不敷厥用、</p>
<p>17在于其前、万国若无、视为空旷虚无、</p>
<p>18如是、尔曹以谁比上帝、以何象像之、</p>
<p>19工铸偶像、金工包之以金、为制银链、</p>
<p>20惟彼贫乏、不能取此以献、则选不朽之木、而觅巧工、俾作雕像、坚立不移、</p>
<p>21尔岂未知、岂未闻之、自元始岂未传尔、自舆地肇基时、尔岂未悟耶、</p>
<p>22上帝坐于寰宇、视民若蟿、布天犹帱、张之若可居之幕、</p>
<p>23使牧伯归乌有、地上之士师为虚浮、</p>
<p>24彼也甫植甫种、其根甫盘于土、上帝吹之、则皆枯槁、旋风飘之、有若草芥、</p>
<p>25圣者曰、尔以谁拟我、使之等我、</p>
<p>26尔其仰观、凡此天象、为谁所造、谁核其数、而导之出、悉呼其名、因有大能大力、无不应命、○</p>
<p>27雅各欤、曷言我之途隐于耶和华、以色列欤、曷言我之冤未见理于我上帝乎、</p>
<p>28尔岂未知、岂未闻乎、永生之上帝耶和华、创造地极者、不倦不疲、其智莫测、</p>
<p>29困惫者赐以力、荏弱者增其能、</p>
<p>30少者必疲倦、壮者必颠踬、</p>
<p>31惟仰赖耶和华者、必补其力、如鹰展翼而上、疾趋弗倦、奔走弗疲、</p>

</div>
