
<div>
<h3>第七章</h3>
<p>1主耶和华示我一事、为王刈草之后、草复萌蘖、是时彼造蝗虫、</p>
<p>2蝗虫食尽境内之草、我曰、主耶和华欤、求尔赦宥、雅各微小、何能卓立乎、</p>
<p>3耶和华回意曰、必免其灾、耶和华言之矣、○</p>
<p>4主耶和华复示我一事、主耶和华以火施罚、涸其巨渊、将焚土地、</p>
<p>5我曰、主耶和华欤、求尔止息、雅各微小、何能卓立乎、</p>
<p>6耶和华回意曰、亦免此灾、耶和华言之矣、○</p>
<p>7又示我一事、爰有墙垣、依准绳所筑者、主执准绳、立于其侧、</p>
<p>8耶和华谕我曰、阿摩司欤、尔所见维何、对曰、准绳、曰、我将置准绳于我民以色列中、不复赦宥之、</p>
<p>9以撒之崇邱必荒寂、以色列之圣所必荒芜、我将兴起、以刃攻耶罗波安家、○</p>
<p>10伯特利之祭司亚玛谢、遣人诣以色列王耶罗波安曰、阿摩司在以色列家、图谋叛尔、彼之所言、国不能堪、</p>
<p>11盖阿摩司曰、耶罗波安必死于刃、以色列必被虏、离其故土、</p>
<p>12亚玛谢又谓阿摩司曰、先见欤、尔其遁往犹大地、在彼可得糊口、而预言焉、</p>
<p>13惟在伯特利勿复预言、盖此为王之圣所、国家之宫室也、</p>
<p>14阿摩司对曰、我素非先知、亦非先知弟子、乃牧人治桑者、</p>
<p>15耶和华取我于群羊之后、谓我曰、往哉、向我民以色列预言、</p>
<p>16今尔其听耶和华言、尔曰勿对以色列预言、勿对以撒家发言、</p>
<p>17故耶和华曰、尔妻将在邑中为妓、尔子女将仆于刃、尔地将度以绳而被分、尔身将死于秽地、以色列必被虏、离其故土、</p>

</div>
