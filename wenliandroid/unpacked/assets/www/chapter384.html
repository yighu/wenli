
<div>
<h3>第九章</h3>
<p>1所罗门建耶和华室、及其宫室、与凡所欲为者、厥工既竣、</p>
<p>2耶和华又见于彼、与昔在基遍同、</p>
<p>3谕之曰、尔于我前、所祈所祷者、我闻之矣、尔所建之室、我区别为圣、以永寄我名、我目我心、必恒久在彼、</p>
<p>4如尔存诚心、秉正直、行于我前、克肖尔父大卫、遵我所命、守我典章律例、</p>
<p>5则我必永固尔国位于以色列、循我所许尔父大卫曰、尔不乏人、践以色列国位、</p>
<p>6如尔及子孙、转而不从我、不守我所示尔之诫命典章、往事他神、而崇拜之、</p>
<p>7我必于所赐之地、拒绝以色列族、弃此为我名区别为圣之室、而不之顾、使以色列族、于列国之中、作谚语、为话柄、</p>
<p>8此室虽高、凡过之者、必骇异而嗤笑曰、耶和华曷如是待此地此室乎、</p>
<p>9则将应之曰、昔其上帝耶和华、导其列祖出埃及、彼乃弃之、归向他神、崇拜奉事之、故降是灾于彼、○</p>
<p>10所罗门建二室、即耶和华室、及王宫室、历二十年、始竣其工、</p>
<p>11推罗王希兰、曾以香柏松木及金、给所罗门、任其所欲、所罗门王乃以加利利地二十邑予之、</p>
<p>12希兰自推罗来、观所罗门所予之邑、不悦之、</p>
<p>13曰、我兄弟欤、所予何邑、遂名之曰迦步勒地、迄于今日、</p>
<p>14希兰遗金一百二十他连得于王、○</p>
<p>15所罗门王征人服役、乃为建耶和华室、与己宫室、及米罗暨耶路撒冷城垣、并夏琐、米吉多、基色、</p>
<p>16昔埃及王法老攻取基色、焚之以火、杀居其邑之迦南人、以邑畀其女、所罗门之后为业、</p>
<p>17故所罗门建基色、及下伯和仑、</p>
<p>18与巴拉、暨达莫、在境内之旷野、</p>
<p>19亦建府库车骑之邑、在耶路撒冷、与利巴嫩、及所辖之境、凡所罗门欲建者、悉建之、</p>
<p>20斯土所遗亚摩利人、赫人、比利洗人、希未人、耶布斯人、非属以色列族、</p>
<p>21即以色列人不能尽灭者、所罗门征其子孙服役、迄于今日、</p>
<p>22惟以色列族、所罗门不使之服役、乃为战士、臣仆、牧伯、军长、及车骑之长、</p>
<p>23所罗门有监工者、五百五十人、以督操作之众、</p>
<p>24法老之女、自大卫城、至所罗门为彼所建之宫、其时、所罗门建米罗、</p>
<p>25所罗门献燔祭及酬恩祭、于为耶和华所筑之坛、在耶和华前、亦焚香于其上、岁凡三次、于是建室之功告成、○</p>
<p>26所罗门王在以东红海之滨、近以禄之以旬迦别、制造群舶、</p>
<p>27希兰遣其仆、谙航海者、与所罗门仆偕往、</p>
<p>28至俄斐、得金四百二十他连得、运至所罗门王、</p>

</div>
