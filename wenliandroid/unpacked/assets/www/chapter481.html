
<div>
<h3>第三十章</h3>
<p>1希西家遣使往以色列及犹大地、并致书于以法莲玛拿西人、使之咸至耶路撒冷耶和华室、守逾越节、奉事以色列之上帝耶和华、</p>
<p>2王与牧伯、及耶路撒冷会众相议、于二月守逾越节、</p>
<p>3其不能如期而守之、因自洁之祭司不足、民亦未集于耶路撒冷故也、</p>
<p>4王与会众视此为善、</p>
<p>5遂定命令、普告以色列、自别是巴至但、使至耶路撒冷、守逾越节、奉事以色列之上帝耶和华、盖民素无多人、循所录之例而守之、</p>
<p>6于是邮传者遵王命、传王与牧伯之书于以色列、及犹大地、曰、以色列人欤、尔常复归亚伯拉罕以撒以色列之上帝耶和华、俾其转向尔曹、脱于亚述王手之遗民、</p>
<p>7勿效尔列祖及昆弟、彼干犯其列祖之上帝耶和华、上帝弃之、令人惊骇、如尔目击、</p>
<p>8勿似尔列祖之强项、当归顺耶和华、入其永别为圣之所、奉事尔上帝耶和华、俾其烈怒离尔、</p>
<p>9如尔归耶和华、则尔昆弟子女、必得矜恤于虏之者、再返斯土、盖尔上帝耶和华仁慈矜悯、尔若归之、必不转面弗尔顾也、</p>
<p>10邮传者遍行以法莲玛拿西境、递经诸邑、至西布伦、民乃哂而讥之、</p>
<p>11惟亚设玛拿西西布伦中、有人自卑、至耶路撒冷、</p>
<p>12上帝亦感犹大众、使其一心、遵王与牧伯循耶和华言所命、○</p>
<p>13二月、民众集于耶路撒冷、守除酵节、其数甚多、成为大会、</p>
<p>14众起、尽除耶路撒冷之坛、及焚香之器、投于汲沦溪、</p>
<p>15二月十四日、宰逾越节羔、祭司及利未人愧而自洁、携燔祭入耶和华室、</p>
<p>16循例各立其所、遵上帝仆摩西之律、祭司由利未人手、受血而沃之、</p>
<p>17会中人多未自洁、故利未人为不洁者宰逾越节羔、俾为洁于耶和华前、</p>
<p>18以法莲、玛拿西、以萨迦、西布伦、有多人未自洁、而食逾越节羔、不循所录之例、希西家为之祷曰、</p>
<p>19凡人决心寻求其列祖之上帝耶和华、虽未依圣所之洁礼自洁、愿善良之耶和华宥之、</p>
<p>20耶和华允希西家所祈、而宥其民、</p>
<p>21在耶路撒冷之以色列人、遂大欢乐、守除酵节七日、利未人及祭司、操声宏之乐器、日颂耶和华、</p>
<p>22利未人通达耶和华之役事、希西家以善言慰藉之、于是民食节肉、献酬恩祭、称谢其列祖之上帝耶和华、凡历七日、</p>
<p>23会众相议更守七日、于是欣然守之、</p>
<p>24犹大王希西家以牡牛一千、绵羊七千、赐会众为祭品、牧伯亦赐牡牛一千、绵羊一万、时、祭司多自洁者、</p>
<p>25犹大会众、祭司利未人、与来自以色列地之会众宾旅、及居犹大之宾旅、皆大欣喜、</p>
<p>26在耶路撒冷有大乐焉、自以色列王大卫子所罗门时以来、未有若此者也、</p>
<p>27利未人祭司起、为民祝嘏、其声蒙上帝垂听、其祷达于天、上帝之圣所、</p>

</div>
