
<div>
<h3>第四章</h3>
<p>1在撒玛利亚山、巴珊之牝牛欤、其听斯言、尔曹虐遇贫穷、腰制困乏、谓其主曰、携酒共饮、</p>
<p>2主耶和华指己之圣而誓曰、其日将至、人必以钩取尔、以鱼钩取尔遗民、</p>
<p>3尔必出城缺而直前、投于哈门、耶和华言之矣、○</p>
<p>4其往伯特利而干罪、至吉甲而增愆、每晨奉尔祭品、每三日而献什一、</p>
<p>5焚献有酵之酬恩祭、以乐献祭炫示于人、以色列人欤、斯乃尔所悦者、主耶和华言之矣、</p>
<p>6我于诸邑中、使尔齿净、各地乏食、然尔犹不归我、耶和华言之矣、</p>
<p>7获前三月、我禁厥雨、惟雨此邑、不雨彼邑、一田得雨、他田无雨、则枯槁焉、</p>
<p>8如是、二三邑之民、踉跄而行、至他邑求水、饮之而不足、然尔犹不归我、耶和华言之矣、</p>
<p>9我以炎风毒霉之灾击尔、诸菜圃与葡萄园、无花果与橄榄树、为蟿螽所食、然尔犹不归我、耶和华言之矣、</p>
<p>10我降疫疠于尔中、同乎埃及、以刃杀尔少者、掠尔马匹、俾尔营中、腥臭扑鼻、然尔犹不归我、耶和华言之矣、</p>
<p>11我倾覆尔中之城邑、若上帝倾覆所多玛蛾摩拉然、尔如烬木、得拔于火、然尔犹不归我、耶和华言之矣、</p>
<p>12以色列欤、我必如是行于尔、以色列欤、职是之故、尔宜自备、以迎尔之上帝、</p>
<p>13彼造山创风、以人之意念示人、变清晨为昏暗、履于地之高处、万军之上帝耶和华、乃其名也、</p>

</div>
