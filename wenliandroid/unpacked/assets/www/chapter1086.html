
<div>
<h3>第十一章</h3>
<p>1使徒与在犹太之兄弟、闻异邦人亦受上帝道、</p>
<p>2及彼得上耶路撒冷、奉割礼者与之争曰、</p>
<p>3尔入未受割者之室、与之共食耶、</p>
<p>4彼得乃依次述其事曰、</p>
<p>5我在约帕祈祷、神游象外、异象中见一器、如大布系四角、自天缒至我前、</p>
<p>6我注目视之、内有地上四足之畜、及野兽、昆虫、飞鸟、</p>
<p>7且闻声曰、彼得起、杀而食之、</p>
<p>8我曰、主、不然、俗物及不洁者、未尝入我口也、</p>
<p>9复有声自天曰、上帝所洁者、勿以为俗也、</p>
<p>10如是者三、则皆复曳于天、</p>
<p>11适有三人、遣自该撒利亚诣我、立我寓所之前、</p>
<p>12圣神命我同往、勿区别、此兄弟六人偕行、咸入其人之室、</p>
<p>13彼告我侪、曾见天使立于其室、曰、当遣人往约帕、请西门称彼得者、</p>
<p>14彼将以言告尔、俾尔与全家、藉之得救、</p>
<p>15我甫言时、圣神临之、如初临于我侪然、</p>
<p>16我遂忆主言曰、约翰固以水施洗、惟尔曹将受洗于圣神焉、</p>
<p>17夫上帝既以恩赐予之、一如我侪在信主耶稣基督之时、我何人斯、能阻上帝耶、</p>
<p>18众闻之默然、归荣上帝、曰、上帝亦赐异邦人改悔、而得生矣、○</p>
<p>19因司提反遭难、而四散者、行至腓尼基、居比路、安提阿、第传道于犹太人而已、</p>
<p>20中有居比路古利奈数人至安提阿、亦语于希利尼人、宣主耶稣、</p>
<p>21主之手偕之、信而归主者甚众、</p>
<p>22在耶路撒冷之会、风闻此事、遂遣巴拿巴往安提阿、</p>
<p>23既至、见上帝之恩、则喜、劝众坚心、恒在于主、</p>
<p>24盖巴拿巴、善人也、充乎圣神与信、而归主者益增、</p>
<p>25巴拿巴往大数访扫罗、遇之、则携至安提阿、</p>
<p>26与会众偕集者一年、训诲多人、门徒之称基督徒、自安提阿始也、○</p>
<p>27是时有先知数人、自耶路撒冷至安提阿、</p>
<p>28中有亚迦布者、感于圣神而起、示天下将有大饥、至革老丢时、果应之、</p>
<p>29门徒定意各量其力、施济犹太之兄弟、</p>
<p>30于是托巴拿巴扫罗之手、寄于诸长老焉、</p>

</div>
