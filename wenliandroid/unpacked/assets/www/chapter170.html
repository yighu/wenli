
<div>
<h3>第二章</h3>
<p>1行破坏者至而攻尔、当守保障、防道路、强健尔腰、大奋尔力、</p>
<p>2耶和华恢复雅各之荣、如畴昔以色列之荣、盖劫者已劫之、且毁伤其葡萄之枝、</p>
<p>3勇士之干乃朱、战士之衣乃绛、备战之日、车之钢铁、闪烁若火、松戈挥动、</p>
<p>4其车狂走于邑郊、驰驱于街市、状如火炬、疾若电光、</p>
<p>5彼召其显者、乃竭蹶而行、速至城垣、以备扞御、</p>
<p>6河闸开启、宫阙消灭、</p>
<p>7命定王后暴露、被虏而去、宫女椎胸、哀鸣若鸠、</p>
<p>8伊古以来、尼尼微若汇水之沼、今居民逃遁、或呼之曰、止止、无回顾者、</p>
<p>9掠其银、劫其金、宝藏无尽、珍器甚多、</p>
<p>10邑既空虚荒凉、人心消沮、两膝相触、腰间痛楚、面俱失色、</p>
<p>11狮穴与稚狮养育之区、牡狮牝狮稚狮游行、无人恫喝之所、今安在哉、</p>
<p>12牡狮裂者、以给稚狮、攫者以予牝狮、以所裂者充其穴、以所攫者盈其洞、</p>
<p>13万军之耶和华曰、我为尔敌、必焚尔车为烟、以刃戮尔稚狮、尔所裂者、绝于地上、尔使之声、不复闻焉、</p>

</div>
