
<div>
<h3>第二十二章</h3>
<p>1大卫去彼、遁于亚杜兰穴、其兄弟及父全家闻之、咸来相就、</p>
<p>2凡困迫者、逋负者、不得志者、咸集归之、约四百人、大卫为其长、○</p>
<p>3大卫去彼、往摩押之米斯巴、谓摩押王曰、请容我父母出、与尔偕居、俟我知上帝为我何为、</p>
<p>4遂导父母诣摩押王、大卫处寨时、其父母与摩押王同居、</p>
<p>5先知迦得谓大卫曰、毋居于寨、宜往犹大地、遂去彼、入哈列林、</p>
<p>6大卫与从者为人所见、扫罗闻之、是时扫罗在基比亚崇邱、坐于垂丝柳下、手执其戟、仆从环侍、</p>
<p>7扫罗谓之曰、便雅悯人、尔其听之、耶西之子、岂以田亩葡萄园赐尔、立为千夫长、百夫长、</p>
<p>8使尔同谋攻我、我子与耶西子结盟、无人以告、罔为我忧、我子激我臣仆、伏以害我、有如今日、亦无人以告、</p>
<p>9时、以东人多益立于臣仆中、对曰、我睹耶西子至挪伯、见亚希突子亚希米勒、</p>
<p>10亚希米勒为之咨诹耶和华、且给以食、以非利士人歌利亚之剑予之、</p>
<p>11王遂遣人召祭司亚希突子亚希米勒、与其父家、在挪伯为祭司者、咸至王所、</p>
<p>12扫罗曰、亚希突子宜听我言、曰、我主、我在此、</p>
<p>13扫罗曰、尔与耶西之子、同谋攻我、给之以饼、予之以剑、为之咨诹上帝、致彼伏以害我、有如今日、何也、</p>
<p>14亚希米勒对曰、大卫乃王之婿、进为谋臣、尊于王室、诸臣仆中、忠孰如之、</p>
<p>15我为之咨诹上帝、岂自今日始耶、决不为此、王勿罪仆、与我父家、此事巨细、仆俱不知、</p>
<p>16王曰、亚希米勒、尔与尔父全家必死、</p>
<p>17王谓左右侍卫曰、往杀耶和华之祭司、因彼助大卫、知其遁逃、而不以告、惟王臣仆不欲伸手、击耶和华之祭司、</p>
<p>18王谓多益曰、尔往击之、以东人多益遂击祭司、当日杀衣枲圣衣者、八十五人、</p>
<p>19祭司之邑挪伯、男女、童稚、乳子、牛羊及驴、皆刃击之、</p>
<p>20亚希突孙、亚希米勒子亚比亚他得免、逃往大卫、</p>
<p>21以扫罗杀耶和华祭司之事告之、</p>
<p>22大卫曰、当日以东人多益在彼、我知其必告扫罗、尔父全家死亡、我使之也、</p>
<p>23与我偕居、勿惧、索我命者、即索尔命、偕我则得保全、</p>

</div>
