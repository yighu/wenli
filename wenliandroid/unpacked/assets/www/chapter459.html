
<div>
<h3>第八章</h3>
<p>1所罗门建耶和华室、及己宫室、历二十年、</p>
<p>2厥后、重建户兰所予诸邑、使以色列人居之、○</p>
<p>3所罗门往攻哈马琐巴、取之、</p>
<p>4在旷野建达莫、在哈马建府库之邑、</p>
<p>5又建上伯和仑、下伯和仑、俱为保障之邑、有垣、有门、有楗、</p>
<p>6又建巴拉、及诸府库之邑、车乘之邑、骑兵之邑、又在耶路撒冷、利巴嫩、与所辖全地、凡所欲建则建之、</p>
<p>7斯土所遗赫人、亚摩利人、比利洗人、希未人、耶布斯人、非属以色列族、</p>
<p>8即以色列人所未灭者、所罗门征其子孙服役、迄于今日、</p>
<p>9惟以色列人、所罗门不使之服役、乃为战士、军长、及车骑之长、</p>
<p>10所罗门有监工者二百五十人、以督操作之众、</p>
<p>11所罗门携法老女、自大卫城、至为彼所建之宫、盖曰、我后不得居以色列王大卫之宫、因耶和华匮所至之处、皆为圣地、○</p>
<p>12所罗门在廊前所建耶和华之坛、献燔祭于耶和华、</p>
<p>13循摩西之命、依其日所宜、于安息日、月朔、及年中三节、除酵节、七七节、构庐节献之、</p>
<p>14又遵其父大卫之例、定祭司之班次、以供役事、又定利未人之职任、使掌颂赞、亦在祭司前供事、循每日所宜、又立阍人、循其班次、以守各门、是乃上帝仆大卫所命、</p>
<p>15王所命祭司及利未人、或掌府库、或理他事、皆莫之违、</p>
<p>16所罗门建耶和华室、自筑基以迄告成、工材俱备、于是耶和华室完备无缺、○</p>
<p>17时、所罗门往以东地、至滨海之以旬迦别、及以禄、</p>
<p>18户兰藉其臣仆遣舟、及谙于航海之仆至、其仆与所罗门之仆、偕往俄斐、得金四百五十他连得、运至所罗门王、</p>

</div>
