
<div>
<h3>第四十九章</h3>
<p>1论亚扪人、耶和华曰、以色列岂无子乎、岂乏嗣乎、玛勒堪奚据迦得地、厥民曷居其邑耶、</p>
<p>2故耶和华曰、时日将至、我必使战鬬之警、闻于亚扪人之拉巴、俾其成为邱墟、属邑为火所焚、其时以色列、必据昔据以色列者、耶和华言之矣、</p>
<p>3希实本欤、其号啕、因艾已荒芜、拉巴女欤、宜号呼、束麻哭泣、踯躅于藩篱间、盖玛勒堪必被虏、其祭司牧伯与焉、</p>
<p>4背逆之女欤、奚为夸尔流水之谷、尔恃财宝曰、谁克至我、</p>
<p>5万军之主耶和华曰、我必自四周列邦、使惊恐临尔、众各被逐、直趋而出、流离失所、无人抚集、</p>
<p>6厥后、我必返亚扪人之俘囚、耶和华言之矣、○</p>
<p>7论以东、万军之耶和华曰、今在提幔、不复有智乎、哲人绝其谋略乎、其智销亡乎、</p>
<p>8底但居民欤、尔其转而逃遁、居于深处、盖我惩罚以扫之日、必加以灾、</p>
<p>9如摘葡萄者诣尔、岂不少有所遗乎、如盗贼夜劫、岂不餍所欲而后已乎、</p>
<p>10惟我已裸以扫、露其隐处、致其不能自匿、彼之子孙、兄弟邻里、俱被歼灭、彼亦归于乌有、</p>
<p>11当遗尔孤子、我必全其生、尔之嫠妇、亦当恃我、</p>
<p>12耶和华曰、不当饮此杯者、必将饮之、尔能尽免刑罚乎、断不得免、必饮之也、</p>
<p>13耶和华曰、我指己而誓、波斯拉必成为可骇、可辱可诅、且为荒芜、其属邑永为邱墟、</p>
<p>14有风声自耶和华出、我闻之矣、有使奉遣至列邦曰、尔其集而攻之、咸起而战、</p>
<p>15盖我使尔以东、在列邦中为微、为人蔑视、</p>
<p>16尔居岩穴、据山巅者、白以为可畏、心傲而自欺、尔纵若鹰巢于高处、我必取尔、自彼而降、耶和华言之矣、</p>
<p>17以东必成怪异、凡过之者、必将惊骇、因其所遭之祸、而嗤笑之、</p>
<p>18耶和华曰、必如所多玛蛾摩拉、及其邻邑之倾覆、无人居处、世人不寓其中、</p>
<p>19敌必若狮、自约但之丛林而出、攻其恒茂之草场、我必令其突然逃避、且立所选者治之、谁与我比拟、谁与我争辩、牧者伊谁、立于我前、</p>
<p>20故尔宜听耶和华所定攻以东之谋、击提幔居民之志、其群之小者、敌必曳之去、使其草场荒寂、</p>
<p>21其倾覆之声、震动大地、其号呼之声、闻于红海、</p>
<p>22敌之上也、如鹰之飞、展翮于波斯拉、是日也、以东武士心怯、犹临产之妇、○</p>
<p>23论大马色曰、哈马亚珥拔抱愧矣、盖闻凶耗而销沮、海上有忧、不得绥安、</p>
<p>24大马色疲惫、转而遁逃、战栗迫之、忧苦临之、犹临产之妇、</p>
<p>25得誉之邑、我所悦者、何不早弃之乎、</p>
<p>26万军之耶和华曰、是日也、其少者必仆于衢、诸战士寂然无声、</p>
<p>27我必燃火于大马色城垣、焚便哈达宫室、○</p>
<p>28论基达及夏琐诸国、即巴比伦王尼布甲尼撒所击者、耶和华曰、尔起而往基达、翦灭东方之人、</p>
<p>29掠其帐幕群羊、夺其帷幄器皿骆驼、以为己有、向之呼曰、四周惊惶、</p>
<p>30耶和华曰、夏琐居民欤、尔其逃遁、游于远方、居于深处、盖巴比伦王尼布甲尼撒定计害尔、决意击尔、</p>
<p>31耶和华曰、起而往攻安居无虑之族、无门无楗、独处之民、</p>
<p>32其骆驼、尔必夺之、其群畜、尔必掠之、凡薙鬓与须者、我必散之四方、且自四周降灾于彼、耶和华言之矣、</p>
<p>33夏琐将为野犬之穴、永久荒芜、无人居处、世人不寓其中、○</p>
<p>34犹大王西底家即位时、耶和华论以拦、谕先知耶利米曰、</p>
<p>35万军之耶和华云、以拦所恃为强之弓、我必折之、</p>
<p>36使四风自天四方而至、以击以拦、散于四方、其被逐者、无国不至、</p>
<p>37耶和华曰、我必使以拦人惊惶于敌、及索其命者之箭、降之以灾、即我烈怒、使刃随之、迄于尽灭、</p>
<p>38耶和华曰、我必设我位于以拦、灭其君王牧伯、</p>
<p>39然至末日、我必返以拦之俘囚、耶和华言之矣、</p>

</div>
