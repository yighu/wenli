
<div>
<h3>第二章</h3>
<p>1所罗门决意为耶和华之名建室、亦为己建宫室、</p>
<p>2乃简负荷者七万、入山凿石者八万、督工者三千六百、</p>
<p>3所罗门遣人谓推罗王希兰曰、昔尔运香柏于我父大卫、以建宫室而居、今请尔亦如是待我、</p>
<p>4我将为我上帝耶和华之名建室、区别以归之、焚芳品之香于其前、恒供陈设之饼、每朝夕、安息日、月朔、及我上帝耶和华之节期、奉献燔祭、此乃以色列之常例、</p>
<p>5我所欲建之室甚大、盖我上帝大于诸神、</p>
<p>6然孰能为之建室哉、天与天上之天、不足容之、我何人斯、而为之建室乎、第焚香于其前而已、</p>
<p>7今求遣一巧匠、精于金银铜铁、及紫绛蓝三色之工、并善雕刻者、与我父大卫于犹大及耶路撒冷、所备之巧匠同在、</p>
<p>8又求自利巴嫩、运香柏松木檀木于我、我知尔仆、在利巴嫩善于伐木、我仆可与之偕、</p>
<p>9多备材木、我所将建之室、广大奇异、</p>
<p>10尔仆伐木、我必予以小麦二万歌珥、麰麦二万歌珥、酒二万罢特、油二万罢特、</p>
<p>11推罗王希兰覆书于所罗门曰、耶和华惠爱其民、故立尔为其王、</p>
<p>12又曰、造天地之耶和华、以色列之上帝、宜颂美焉、赐大卫王智慧之子、赋以颖悟聪明、为耶和华建室、为己建宫室、</p>
<p>13今我遣一巧匠、有聪明者诣尔、即我父老希兰、</p>
<p>14乃但支派妇人之子、其父推罗人、精于金银铜铁石木、及紫蓝绛三色、与细枲之工、又善雕刻、能构巧思、为之备所、俾与尔之巧匠、及尔父我主大卫之巧匠同在、</p>
<p>15我主所言之小麦麰麦、与酒及油、可运于仆、</p>
<p>16我侪必伐木于利巴嫩、适尔所用、编之为桴、浮海以达约帕、尔可运至耶路撒冷、○</p>
<p>17所罗门核居以色列地之旅人、如其父大卫所为、得十五万三千六百人、</p>
<p>18使七万人负荷、八万人入山凿石、三千六百人督工、</p>

</div>
