
<div>
<h3>第一章</h3>
<p>1由上帝旨、奉召为耶稣基督使徒保罗、及兄弟所提尼、</p>
<p>2书达哥林多上帝会、即成圣于基督耶稣中、蒙召为圣徒、与随在吁我主耶稣基督名者、基督为其主、亦我之主也、</p>
<p>3愿恩惠平康、由我父上帝、及主耶稣基督归尔、○</p>
<p>4我为尔曹恒谢我上帝、因上帝之恩于基督耶稣赐尔、</p>
<p>5俾尔于基督中万事富有、才辩知识俱优、</p>
<p>6如基督之证、得坚于尔中、</p>
<p>7使尔曹恩赐罔缺、以待我主耶稣基督之显、</p>
<p>8亦将坚尔至终、致于我主耶稣基督之日、无有可责、</p>
<p>9诚信者上帝也、尔由彼见召、与其子我主耶稣基督相通也、○</p>
<p>10兄弟乎、我以我主耶稣基督之名劝尔、言宜同、毋树党、惟一心一志、翕然契合、</p>
<p>11革来氏之家人告我、言尔兄弟中有纷争、</p>
<p>12我谓尔曹各有所言、我宗保罗、我宗亚波罗、我宗矶法、我宗基督、</p>
<p>13基督岂有分乎、保罗岂为尔钉十架乎、抑尔受洗归于保罗名乎、</p>
<p>14我谢上帝、于基利司布该犹而外、我未尝施洗尔中一人、</p>
<p>15免人言尔受洗归于我名也、</p>
<p>16我亦施洗司提反家人、其余则弗忆之矣、</p>
<p>17盖基督遣我、非以施洗、乃宣福音、非在言语之智、恐虚基督之十架焉、○</p>
<p>18夫十架之道、于沦亡者为愚、于我侪得救者、则为上帝之能、</p>
<p>19记有之、我将败智者之智、废哲者之哲、</p>
<p>20智者安在、士子安在、斯世之辩者安在、岂非上帝使世之智为愚乎、</p>
<p>21盖世自恃己智、不识上帝、故上帝喜以若愚之道救诸信者、此即上帝之智也、</p>
<p>22犹太人索异迹、希利尼人求智慧、</p>
<p>23但我侪乃宣钉十架之基督、于犹太人则为碍、于异邦人则为愚、</p>
<p>24惟于奉召者、无论犹太希利尼、则基督为上帝之能、上帝之智、</p>
<p>25盖上帝之愚、智于人、上帝之弱、强于人也、○</p>
<p>26兄弟乎、试观尔曹奉召、依形躯为智为能为贵者、俱无多也、</p>
<p>27乃上帝选世之愚者、以愧智者、选世之弱者、以愧强者、</p>
<p>28且选世之卑贱者、受轻忽者、与夫无者、以废有者、</p>
<p>29使人无一自夸于上帝前、</p>
<p>30惟尔本乎上帝、在基督耶稣中、彼由于上帝、而为智为义为圣为赎于我侪者也、</p>
<p>31如经云、夸者当于主而夸焉、</p>

</div>
