
<div>
<h3>第二章</h3>
<p>1无耻之邦欤、尔其会集、</p>
<p>2即于命令未出、光阴未逝、其速如糠、耶和华烈怒未降、忿恚之日未至以先、会集而来、</p>
<p>3大地之上、凡谦卑而守律例者、当寻求耶和华、寻求公义与谦卑、则于耶和华忿怒之日、庶可藏匿、</p>
<p>4迦萨必阒寂、亚实基伦必荒凉、亚实突亭午被逐、以革伦见拔、</p>
<p>5祸哉、海滨居民、基利提族也、非利士人之地迦南欤、耶和华有言责尔、将歼灭尔、至无居民、</p>
<p>6濒海之区、将为草场、有牧人之庐、群羊之牢、</p>
<p>7海滨将归于犹大家之遗民、牧畜于彼、暮则卧于亚实基伦之室、盖其上帝耶和华必眷顾之、而返其俘囚也、</p>
<p>8摩押之毁谤、亚扪人之诟辱、我闻之矣、彼诋我民、自大而侵其境、</p>
<p>9故万军之耶和华、以色列之上帝曰、我指己生而誓、摩押将如所多玛、亚扪将如蛾摩拉、遍成蒺藜斥卤之地、永久荒芜、我之遗民、必虏其人、我之余民、必据其土、</p>
<p>10因彼骄矜自大、毁谤万军耶和华之民、故必遇此也、</p>
<p>11耶和华必向之显为可畏、使地上诸神受馁、列邦群岛之民、各在其所崇拜耶和华、</p>
<p>12古实人欤、尔亦必见戮于我刃、</p>
<p>13耶和华将伸手向北、而灭亚述、使尼尼微荒芜、旱干如旷野、</p>
<p>14群畜各类之兽、将卧其中、鹈鹕鸬鹚、栖于柱顶、鸣于窗牖、门阈阒寂、香柏之制、俱已剥落、</p>
<p>15此乃欢乐之邑、安居无虑、其心自谓惟我而已、我外无他、今奚荒寂、成为兽卧之所、凡经过者、必摇手而嗤笑之、</p>

</div>
