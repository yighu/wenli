
<div>
<h3>第四十章</h3>
<p>1耶路撒冷与犹大人被虏、徙于巴比伦时、耶利米处于其中、仍系以链、侍卫长尼布撒拉旦、于拉玛释之之后、耶和华有言谕耶利米、</p>
<p>2侍卫长召耶利米、谓之曰、尔上帝耶和华、曾言降灾于斯土、</p>
<p>3今果如其所言而行、乃缘尔曹干罪于耶和华、不从其言、故遭此事、</p>
<p>4我今日释尔、解尔手链、如尔视偕我往巴比伦为善、则行、我必眷顾尔、如尔视偕我往巴比伦为不善、则止、全地俱在尔前、尔视何方为善为宜、则往焉、</p>
<p>5耶利米尚未返、侍卫长又曰、巴比伦王立沙番孙、亚希甘子基大利、为犹大诸邑方伯、尔可归之、偕居民中、或往尔所欲往之地、侍卫长馈以糇粮礼物、任其所之、</p>
<p>6耶利米遂往米斯巴、诣亚希甘子基大利、与斯土之遗民偕居焉、○</p>
<p>7在郊野之军长、及其从者、闻巴比伦王立亚希甘子基大利、为斯土方伯、以男女幼稚、及国中之贫乏、未虏至巴比伦者付之、</p>
<p>8尼探雅子以实玛利、加利亚二子约哈难、约拿单、单户篾子西莱亚、尼陀法人以斐诸子、玛迦人子耶撒尼亚、及其从者、则咸至米斯巴、见基大利、</p>
<p>9沙番孙、亚希甘子基大利、与彼及其从者誓曰、毋以服事迦勒底人为惧、其居斯土、服事巴比伦王、则必获益、</p>
<p>10若我、必居米斯巴、侍来此之迦勒底人、尔其积酒、与夏果及油、盛之以器、居于所得之邑、</p>
<p>11在摩押、亚扪族、以东、及各国之犹大人、闻巴比伦王留犹大遗民、并立沙番孙、亚希甘子基大利治之、</p>
<p>12则自逐至之处、返犹大地、至米斯巴、见基大利、积酒与夏果甚多、○</p>
<p>13加利亚子约哈难、及在郊野之军长、至米斯巴、见基大利、</p>
<p>14谓之曰、亚扪族王巴利斯、遣尼探雅子以实玛利、欲取尔命、尔知之乎、亚希甘子基大利弗信之、</p>
<p>15加利亚子约哈难、在米斯巴密语基大利曰、求尔许我往杀尼探雅子以实玛利、必无知者、奚容其取尔命、使归尔之犹大人离散、致犹大之遗民灭亡、</p>
<p>16亚希甘子基大利、谓加利亚子约哈难曰、尔勿为此、尔所言以实玛利之事妄也、</p>

</div>
