
<div>
<h3>第八章</h3>
<p>1尔口吹角、敌至若鹰、攻耶和华之家、因民爽我约、干我律、</p>
<p>2彼将呼吁我曰、我上帝欤、吾以色列识尔、</p>
<p>3以色列委弃诸善、敌将追袭之、</p>
<p>4彼立君王、非由于我、彼立牧伯、我不知之、以其金银造像、必致殄灭、</p>
<p>5撒玛利亚欤、尔犊见弃、我向斯民震怒、彼至何时、方得无罪、</p>
<p>6斯犊出于以色列、工匠所造、非上帝也、撒玛利亚之犊、必见破碎、</p>
<p>7彼众所播者风、所获者飓风、无有禾稼、其茎不实、即实、亦为外人所吞、</p>
<p>8以色列既见吞、在列国中、如人不悦之器、</p>
<p>9彼往亚述、如独行之野驴、以法莲以贿求爱、</p>
<p>10虽行贿于列邦、我必阻之、俾其暂止膏立君王牧伯、</p>
<p>11以法莲增筑祭坛而干罪、其坛陷之于罪、</p>
<p>12我为彼书律万言、彼视为与己无涉、</p>
<p>13至于献我祭品、彼献肉而食之、惟耶和华不纳之、必忆其愆、而罚其罪、彼必返于埃及、</p>
<p>14以色列忘乎造之者、自建第宅、犹大增筑坚城、我将降火于其城邑、毁其第宅、</p>

</div>
