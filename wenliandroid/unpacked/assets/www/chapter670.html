
<div>
<h3>第百十八篇</h3>
<p>1尔其称谢耶和华、以其为善、慈惠永存兮、</p>
<p>2愿以色列曰、其慈惠永存、</p>
<p>3亚伦家曰、其慈惠永存、</p>
<p>4寅畏耶和华者曰、其慈惠永存兮、</p>
<p>5我在难中、呼吁耶和华、耶和华俞允我、导入宽广之区兮、</p>
<p>6耶和华偕我、我无所惧、人其奈我何兮、</p>
<p>7耶和华偕我、在助我者之中、憾我者遭报、我必目睹兮、</p>
<p>8托庇于耶和华、愈于恃世人、</p>
<p>9托庇于耶和华、愈于恃牧伯兮、</p>
<p>10万民环我、我赖耶和华名、必殄灭之、</p>
<p>11彼众环我困我、我赖耶和华名、必殄灭之兮、</p>
<p>12环我如蜂、其熄也、如荆棘之火、我赖耶和华名、必殄灭之兮、</p>
<p>13敌力搠我、欲颠仆我、惟耶和华助我兮、</p>
<p>14耶和华为我力我歌、成为我之拯救兮、</p>
<p>15义人幕中、有欢呼拯救之声、耶和华之右手、奋然有为兮、</p>
<p>16耶和华之右手高举、耶和华之右手、奋然有为兮、</p>
<p>17我必不死、仍得生存、宣扬耶和华之作为兮、</p>
<p>18耶和华惩我以严、惟未致我于死兮、</p>
<p>19其为我辟义门、我将入而称谢耶和华兮、</p>
<p>20是乃耶和华之门、义人将入之兮、</p>
<p>21我必称谢尔、因尔俞允我、成为我之拯救兮、</p>
<p>22工师所弃之石、成为屋隅首石、</p>
<p>23此耶和华所为、我目奇之兮、</p>
<p>24斯乃耶和华所定之日、我必欢欣喜乐兮、</p>
<p>25耶和华欤、求尔今施拯救、耶和华欤、求尔使我亨通兮、</p>
<p>26奉耶和华名而来者、宜颂美之、我在耶和华室中、为尔祝嘏兮、</p>
<p>27耶和华为上帝、锡我辉光、当以绳系牺牲、至于坛角兮、</p>
<p>28尔为我上帝、我必称谢尔、尔为我上帝、我必尊崇尔兮、</p>
<p>29尔其称谢耶和华、以其为善、慈惠永存兮、</p>

</div>
