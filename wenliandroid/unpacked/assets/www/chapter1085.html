
<div>
<h3>第十章</h3>
<p>1该撒利亚有哥尼流者、义大利营之百夫长也、</p>
<p>2其人敬虔、举家寅畏上帝、博施于民、恒于祈祷、</p>
<p>3日约申初、于异象中、明见上帝使入而语之曰、哥尼流、</p>
<p>4哥尼流注视之、惊曰、主、何为、曰、尔之祈祷施济、已达于上帝前、而为之记矣、</p>
<p>5今当遣人往约帕、请西门称彼得者、</p>
<p>6彼寓于皮工西门、厥家濒海、</p>
<p>7与言之使既去、哥尼流召二仆、与侍卒之敬虔者一人、</p>
<p>8悉以其事述之、遣往约帕、○</p>
<p>9翌日、行将近邑、时约午正、彼得乘屋祈祷、</p>
<p>10饥欲食、人方具餐、神游象外、</p>
<p>11见天开、有器下降、如大布、系四角缒地、</p>
<p>12内有各类地上四足之兽、及昆虫飞鸟、</p>
<p>13有声曰、彼得起、杀而食之、</p>
<p>14曰、主、不然、俗物及不洁者、我未尝食焉、</p>
<p>15又有声曰、上帝所洁者、勿以为俗也、</p>
<p>16如是者三、器即上收于天、○</p>
<p>17彼得中心犹豫、不知所见异象何意、而哥尼流所遣之人、适访至西门家、立于门外、</p>
<p>18呼而问曰、西门称彼得者、寓此否、</p>
<p>19彼得尚思异象时、圣神谓之曰、有三人寻尔、</p>
<p>20起而下、偕之往、勿疑、盖我遣之来也、</p>
<p>21彼得下、就其人曰、我即尔所寻者、尔来何为、</p>
<p>22曰、百夫长哥尼流、义人也、敬畏上帝、为犹太举国所誉、奉圣使之示、请尔至其家、欲听尔言、</p>
<p>23遂延之入、止宿焉、翌日、起而偕往、约帕兄弟数人同行、</p>
<p>24又翌日、入该撒利亚、哥尼流豫集亲族契友俟之、</p>
<p>25彼得入时、哥尼流迎之、伏其足下而拜、</p>
<p>26彼得援之、曰、起、我亦人也、</p>
<p>27与之语而入、见众集、谓之曰、</p>
<p>28尔固知犹太人、与异邦人相亲相近、非宜也、然上帝示我、勿视人为俗、或不洁、</p>
<p>29故我见请、不辞而来、试问召我何意、</p>
<p>30哥尼流曰、前四日此时、我在室、守申初之祈祷、见一人衣服皎然、立于前、</p>
<p>31曰、哥尼流、尔之祈祷已升闻、尔之施济已记于上帝前、</p>
<p>32当遣人至约帕、请西门称彼得者、彼寓于海滨皮工西门家、</p>
<p>33故我即遣人诣尔、尔来善矣、今我侪咸在上帝前、以听主凡所命尔者、○</p>
<p>34彼得启口曰、我诚知上帝不以貌取人、</p>
<p>35万国中有畏之而行义者、皆为其悦纳也、</p>
<p>36夫上帝藉耶稣基督、即万有之主、传和平福音、以斯道授以色列裔、</p>
<p>37即约翰传洗礼后、自加利利始、遍扬于犹太、此尔所知也、</p>
<p>38上帝以圣神与能、膏拿撒勒耶稣、彼周游行善、医凡为魔所制者、盖上帝偕之也、</p>
<p>39其在犹太地、及耶路撒冷所行者、我侪为证、人乃悬于木而杀之、</p>
<p>40越三日、上帝起之、使之显著、</p>
<p>41非于众民、乃于上帝豫选为证者、我侪是也、彼自死而起后、尝同饮食、</p>
<p>42彼命我侪宣传于民、证上帝所定、以鞫生者死者、即斯人也、</p>
<p>43诸先知亦为之证、凡信之者、将由其名而得罪赦、○</p>
<p>44彼得言时、圣神临于诸听道者、</p>
<p>45奉割礼之信徒、偕彼得而来者、因圣神之赐、亦注于异邦人、则皆骇异、</p>
<p>46盖闻其言诸方言、赞上帝为大也、</p>
<p>47彼得曰、斯人既受圣神、如我侪然、以水与之施洗、孰能禁之、</p>
<p>48遂命以耶稣基督名洗之、众请彼得居数日焉、</p>

</div>
