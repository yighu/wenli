
<div>
<h3>第三十六章</h3>
<p>1以利户又曰、</p>
<p>2容我片时、我将示尔、我为上帝犹有所言、</p>
<p>3我之所知、取诸深远、归义于造我者、</p>
<p>4我言实不为诳、有智识俱备者、与尔偕也、</p>
<p>5上帝大能、不藐视人、其智甚广、</p>
<p>6为恶者不卫其生、困苦者俾得其直、</p>
<p>7彼顾义人、不转厥目、使同君王、永坐于位、以致崇高、</p>
<p>8若系于缧绁、拘于困苦之索、</p>
<p>9则指其作为、与其过失、即其骄泰之行、</p>
<p>10爰启其耳、俾受训诲、命之去恶而返、</p>
<p>11如其听从奉事、则必度日亨通、历年安乐、</p>
<p>12苟不听从、则必死于锋刃、无知而亡、</p>
<p>13心不虔者、积累震怒、虽受束缚、而不祈求、</p>
<p>14其灵夭折、其毕命也、与受污者同科、</p>
<p>15困苦者、上帝以其苦拯之、于暴虐之际启其耳、</p>
<p>16亦欲导尔、出于危迫、入于宽广不狭之区、且陈于尔几者、俱满肥甘、</p>
<p>17惟尔充盈恶人之议、故鞫与义、拘执尔身、</p>
<p>18勿为怒激而拒惩责、勿因赎重而致偏行、</p>
<p>19尔之财贿、及所有之势力、能使尔免于患难乎、</p>
<p>20勿慕黑夜、即众民见除、而离其所之时、</p>
<p>21慎之哉、勿恋恶、盖尔择此、愈于苦也、</p>
<p>22上帝巍然、以能而行、彼之为师、谁其如之、</p>
<p>23谁定其道、孰能谓之曰、尔所行非义、</p>
<p>24当忆大其作为、乃人所歌颂者、</p>
<p>25人皆见之、自远观之、</p>
<p>26上帝至大、我侪不之悉、其寿不可测、</p>
<p>27彼取涓滴、由雾化为雨、</p>
<p>28空际淋漓、沛然普及于众、</p>
<p>29云雾之展布、天幕之震轰、谁能明之、</p>
<p>30闪光普照其四周、覆以海底、</p>
<p>31彼以此惩罚万民、亦以之丰赐粮食、</p>
<p>32掌握电光、命其中的、</p>
<p>33雷声显著之、亦以其升腾、示牲畜焉、</p>

</div>
