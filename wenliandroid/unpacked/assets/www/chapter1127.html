
<div>
<h3>第八章</h3>
<p>1至于祭像之物、我知我众皆有知识、第知识致骄矜、惟仁爱乃建立、</p>
<p>2若人自以为知、则所当知者、尚未知也、</p>
<p>3人爱上帝、则为上帝所知矣、</p>
<p>4夫食祭像之物、我知在世之像为虚、上帝乃唯一无他、</p>
<p>5虽称神者不一、或在天、或在地、如有多神多主、</p>
<p>6而我侪有一上帝、天父是也、万物本之、我侪归之、且有一主、耶稣基督是也、万物由之、我侪亦由之、</p>
<p>7然人不皆有此知识、至今有习于偶像者、每食若以为祭物然、彼之良心既弱、故见浼焉、</p>
<p>8非所食者、使我悦于上帝、不食无损、食亦无益、</p>
<p>9惟宜慎之、恐尔之自由、为弱者之窒碍也、</p>
<p>10或见尔有知识者、席坐偶像之庙、其人良心尚弱、岂不果于食祭像之物乎、</p>
<p>11懦弱之兄弟、基督为之死、乃因尔知识而沦亡、</p>
<p>12尔如是获罪于兄弟、伤其懦弱之良心、乃获罪于基督矣、</p>
<p>13故食物若碍我兄弟、则我永不食肉、免其碍之也、</p>

</div>
