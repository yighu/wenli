
<div>
<h3>第十三章</h3>
<p>1耶和华谕我曰、往购麻带、束于尔腰、毋置于水、</p>
<p>2我循耶和华言、购带束腰、</p>
<p>3耶和华复谕我曰、</p>
<p>4持尔所购束腰之带、起往伯拉、藏于石隙、</p>
<p>5我遵耶和华命、往伯拉河滨藏之、</p>
<p>6历日既久、耶和华谕我曰、起往伯拉、取我命尔所藏之带、</p>
<p>7我则往伯拉、自所藏处掘而出之、见带已坏而无用、</p>
<p>8耶和华谕我曰、</p>
<p>9耶和华云、我必若是败犹大之狂傲、及耶路撒冷特甚之狂傲、</p>
<p>10惟此恶民、不听我言、徇厥心之刚愎而行、从他神而服事崇拜之、必若此带、归于无用、</p>
<p>11耶和华曰、带附人腰、如是、我使以色列与犹大全家附我、致为我民我名、我誉我荣、惟彼不听、</p>
<p>12故尔当告之曰、以色列之上帝耶和华云、诸瓶必盈以酒、彼将谓尔曰、我岂不知诸瓶必盈以酒乎、</p>
<p>13尔则曰、耶和华云、我必使居斯土之众、即坐大卫位之列王、与祭司先知、暨耶路撒冷居民、尽皆沈醉、</p>
<p>14耶和华曰、我必使其父子互相冲突、我不怜之、不惜之、不加矜悯而弗灭之、○</p>
<p>15尔其倾听、毋狂傲、此乃耶和华之言也、</p>
<p>16幽暗未至、尔足未踬于晦冥之山、所望之光、未变为死亡之阴翳、深沈之昏黑以先、当归荣于尔上帝耶和华、</p>
<p>17如尔不听、我将为尔狂傲、背人而泣、我目流涕痛哭、以耶和华之群羊被虏也、</p>
<p>18尔其告王与太后曰、宜自卑而下坐、盖尔头巾、即尔华冕坠矣、</p>
<p>19南方诸邑既闭、无人启之、犹大被虏、全族被虏矣、○</p>
<p>20尔其仰目而观、有自北而来者、昔所付尔嘉美之群羊、今安在哉、</p>
<p>21尔所交之友朋、耶和华立之为首、以制尔时、尚有何词、岂不痛苦、若临产之妇乎、</p>
<p>22如尔意谓、我遭斯事曷故、乃因尔之罪愆重大、尔裙被揭、尔踵受伤、</p>
<p>23古实人能变其肤乎、豹能变其斑乎、若能之、则尔习于恶者可为善矣、</p>
<p>24故我必散之、若草芥为野风所飘、</p>
<p>25耶和华曰、此乃尔所应得、我所量与尔者、以尔忘我、惟虚伪是恃、</p>
<p>26我必揭尔裙、以覆尔面、尔之耻辱显矣、</p>
<p>27尔之淫乱嘶鸣、及徇欲之邪慝、凡在田野之山、所行可憎之事、我俱见之、祸哉、耶路撒冷欤、尔不自洁、尚有几时乎、</p>

</div>
