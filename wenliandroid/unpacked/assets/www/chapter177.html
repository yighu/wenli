
<div>
<h3>第三章</h3>
<p>1人献酬恩之祭、如其用牛、或牡或牝、必纯全无疵、奉于耶和华前、</p>
<p>2按手其首、宰于会幕门、亚伦子孙为祭司者、必以其血沃于坛之四周、</p>
<p>3由酬恩之祭、献火祭于耶和华、即盖脏及肠间之脂、</p>
<p>4腰间二肾与其脂、及肝网、宜悉取之、</p>
<p>5亚伦子孙陈之于柴、在燔祭之上、并焚于坛、是为馨香之火祭、奉于耶和华、○</p>
<p>6如献羊为酬恩之祭、或牡或牝、必纯全无疵、奉于耶和华、</p>
<p>7或献羔羊、必携至耶和华前、</p>
<p>8按手其首、宰于会幕前、亚伦子孙、必以其血沃于坛之四周、</p>
<p>9由酬恩之祭、献火祭于耶和华、即其脂与全尾、尾必依尻而断、及盖脏与肠间之脂、</p>
<p>10腰间二肾与其脂、及肝网、宜悉取之、</p>
<p>11祭司焚之于坛、是为火祭之食、奉于耶和华、○</p>
<p>12如献山羊、奉于耶和华前、</p>
<p>13必按手其首、宰于会幕前、亚伦子孙、必以其血沃于坛之四周、</p>
<p>14其中当献于耶和华之火祭、即盖脏及肠间之脂、</p>
<p>15腰间二肾与其脂、及肝网、宜悉取之、</p>
<p>16祭司焚之于坛、是为馨香火祭之食、奉于耶和华、所有之脂、咸归耶和华、</p>
<p>17于尔所居之处、凡脂与血、均勿食之、著为永例、历世勿替、</p>

</div>
