
<div>
<h3>第十六章</h3>
<p>1我以此语尔、免尔倾覆、</p>
<p>2人将逐尔出会、且时将至、杀尔者、自以为事上帝也、</p>
<p>3如是、因其未识父与我也、</p>
<p>4我以是语尔、时至、俾尔忆及我尝言之、初未以此语尔者、以我偕尔也、</p>
<p>5我今归于遣我者、尔中无人问我何往、</p>
<p>6第因我以是语尔、忧充尔心矣、</p>
<p>7然我以诚语尔、我往、则益尔、不往、保惠师弗来、往则遣之就尔、</p>
<p>8至则以罪、以义、以鞫、使世自讼、</p>
<p>9以罪、因其弗信我、</p>
<p>10以义、因我归父、尔不复见我、</p>
<p>11以鞫、因斯世之君见鞫也、</p>
<p>12我尚有多端语尔、但尔今弗克胜之、</p>
<p>13迨真理之神至、将导尔悉明真理、盖彼非由己而言、乃言其所闻、且以将来者示尔、</p>
<p>14彼将荣我、盖以取于我者示尔也、</p>
<p>15凡父所有者、即我有、故曰、以取于我者示尔也、</p>
<p>16顷之、尔不见我、又顷之、尔复见我、</p>
<p>17其徒或相语曰、彼云、顷之不见我、又顷之复见我、且云、因我归父、此言何也、</p>
<p>18又曰、顷之云者、何也、我不知其所谓也、</p>
<p>19耶稣知其欲问、遂曰、我言顷之尔不见我、又顷之尔复见我、尔以此相诘乎、</p>
<p>20我诚语汝、尔将哭而哀、世将喜、尔将忧、然尔忧必易为乐也、</p>
<p>21妇临产则忧、因其期至、既诞、不复忆其苦、喜有人生于世也、</p>
<p>22如是尔今有忧、然我复见尔、尔心将喜、且尔之喜、无人夺之、</p>
<p>23其时、尔无所问于我、我诚语汝、尔若有求于父、父将以我名赐尔、</p>
<p>24尔未尝以我名而求、求则必得、致尔之乐盈焉、○</p>
<p>25凡此、我曾以喻语尔、时至、我不复以喻语尔、乃以父明示于尔、</p>
<p>26其时、尔将以我名而求、我不曰、我将为尔祈父、</p>
<p>27盖父自爱尔、以尔爱我、且信我出于父也、</p>
<p>28我出于父而临世、复离世而归父、</p>
<p>29门徒曰、今尔明言、不以喻矣、</p>
<p>30我今知尔乃无不知、无须人问、是以信尔自上帝出也、</p>
<p>31耶稣曰、今尔信乎、</p>
<p>32时将至、且已至矣、尔将离散、各归其所、遗我独在、然我非独在、父偕我也、</p>
<p>33我以此语尔、俾尔于我而安、尔在世有难、然当毅然、我已胜世矣、</p>

</div>
