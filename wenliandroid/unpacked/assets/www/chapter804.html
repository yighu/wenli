
<div>
<h3>第五十一章</h3>
<p>1凡尔逐义、求耶和华者、尚其听予、尔所被凿而出之磐、被掘而出之坎、当追思焉、</p>
<p>2且念尔祖亚伯拉罕、及生尔之撒拉、亚伯拉罕孑然一身、我选召之、锡以福祉、俾其昌炽、</p>
<p>3盖耶和华慰藉锡安、及其荒芜之区、使其旷野若伊甸、沙漠若耶和华之囿、将见其中欢欣喜乐、而有称谢讴歌之声、○</p>
<p>4我民欤、尚其注意、我国欤、尚其倾耳、盖有法律将自我出、我必立我公义、以为兆民之光、</p>
<p>5我义伊迩、拯救既施、我必奋臂以鞫众民、岛屿将瞻望予、惟我臂力是恃、</p>
<p>6尔其仰观上天、俯察下土、诸天必散若烟、大地必敝若衣、居民之死、有如蚊蚋、惟我之拯救永存、我之公义不废、○</p>
<p>7请悉公义、服膺我法之民、尚其听予、勿畏人侮、勿惧人毁、</p>
<p>8盖蠹将食之、如食衣服、虫将蛀之、如蛀氄毛、惟我之公义永存、我之拯救、历世弗替、○</p>
<p>9耶和华之臂、尚其兴起、兴起、施展大力、如在古时昔世、昔脔拉哈伯、刺大龙者、岂非尔乎、</p>
<p>10使沧海竭、巨浸涸、深渊为途、俾见赎之民得以经过、岂非尔乎、</p>
<p>11耶和华所赎者必归、讴歌而至锡安、其首永戴喜乐、咸得愉悦欢忭、忧戚欷歔、悉归乌有、</p>
<p>12主曰、慰藉尔者我也、尔何人斯、乃畏必死之世人、惧如草之人子、</p>
<p>13而忘展布诸天、奠定地基、肇造尔之耶和华、终日因强暴者之怒而惧、以其图灭尔、其怒安在、</p>
<p>14屈身之俘、得释必速、免死于阱、其粮不绝、</p>
<p>15我乃尔之上帝耶和华、翻腾沧海、使波涛漰渤、万军之耶和华、乃我名也、</p>
<p>16我以我言置于尔口、以手荫庇尔、我则展布诸天、奠定地基、且谓锡安曰、尔为我民、○</p>
<p>17耶路撒冷欤、尔其兴起、兴起、耶和华手所给忿怒之杯、尔既饮之、致眩之爵、饮之而尽、</p>
<p>18所生之子、无一导之、所育之子、无一扶之、</p>
<p>19荒凉倾覆、饥馑干戈、尔遭此灾、谁为尔哀、我何以慰尔哉、</p>
<p>20尔子疲惫、卧于街衢、有若野羊罹于罗网、盖大受耶和华之震怒、尔上帝之谴责、</p>
<p>21故尔困苦、不饮酒而醉者、宜听之焉、</p>
<p>22尔主耶和华、为其民伸冤之上帝曰、致眩之爵、所给忿怒之杯、我从尔手取之、俾不复饮、</p>
<p>23我必以之置于虐尔者之手、彼曾谓尔云、曲尔躬、俾我逾越、尔遂伏地、任其践履、若行通衢、</p>

</div>
