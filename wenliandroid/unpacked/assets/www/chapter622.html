
<div>
<h3>第六十篇</h3>
<p>大卫与亚兰拿哈连亚兰琐巴战约押返于盐谷击以东人一万二千大卫作此训词使伶长歌之调用百合花之证○</p>
<p>1上帝欤、尔弃我侪、而破败之、加以忿怒、尚其复兴我侪兮、</p>
<p>2尔使地震、而破裂之、因其颤动、祈治其缺兮、</p>
<p>3尔使尔民遇难、以致眩之酒饮我兮、</p>
<p>4敬畏尔者、赐之以旗、使为真理扬起兮、○</p>
<p>5求尔俞允我、拯以右手、俾尔所爱者得释兮、</p>
<p>6上帝以其圣而言曰、我必欢欣、分割示剑、勘丈疏割谷兮、</p>
<p>7基列属我、玛拿西亦属我、以法莲为我首铠、犹大为我杖兮、</p>
<p>8摩押为我浴盘、将于以东而投我屦、非利士欤、因我而欢呼兮、○</p>
<p>9谁导我入坚城、谁引我至以东兮、</p>
<p>10上帝欤、尔非弃我乎、上帝欤、尔不与我军偕出兮、</p>
<p>11求尔助我攻敌、人之辅助、乃徒然兮、</p>
<p>12我恃上帝、毅然而行、彼乃践踏我敌兮、</p>

</div>
