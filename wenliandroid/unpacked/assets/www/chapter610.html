
<div>
<h3>第四十八篇</h3>
<p>可拉裔之诗○</p>
<p>1大哉耶和华、当大得颂赞、于我上帝之邑、在彼圣山兮、</p>
<p>2大君之邑、在郇山之北、崔巍壮丽、乃全地之乐兮、</p>
<p>3上帝在其宫室、自显为高台兮、</p>
<p>4列王纠合、相偕经此、</p>
<p>5见之骇异惊惶、而疾遁兮、</p>
<p>6战栗持之、痛苦如临产之妇兮、</p>
<p>7尔以东风、毁他施之舟兮、</p>
<p>8万军耶和华之城、我上帝之邑、我昔所闻、今已见之、上帝必坚立之、迄于永久兮、○</p>
<p>9上帝欤、我侪在尔殿中、念尔慈惠兮、</p>
<p>10上帝欤、尔受颂美、称尔名誉、延及地极、公义盈尔右手兮、</p>
<p>11因尔义鞫、郇山宜欣喜、犹大之女、其欢乐兮、</p>
<p>12其遍历郇山、而环绕之、数其戍楼兮、</p>
<p>13观其城郭、察其宫室、传于后世兮、</p>
<p>14此上帝永为我上帝、作我先导、直至于死兮、</p>

</div>
