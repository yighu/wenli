
<div>
<h3>第四十一章</h3>
<p>1七月、宗室以利沙玛孙、尼探雅子、王之臣仆以实玛利、与从者十人至米斯巴、见亚希甘子基大利、在彼与之共食、</p>
<p>2尼探雅子以实玛利、与从者十人起、以刃击沙番孙、亚希甘子基大利、即巴比伦王所立为斯土方伯者、</p>
<p>3在米斯巴偕基大利之犹大人、及所遇之武士迦勒底人、以实玛利亦杀之、</p>
<p>4杀基大利、越至二日、尚无人知、</p>
<p>5有八十人、自示剑示罗撒玛利亚来、咸薙须裂衣自割、手持素祭乳香、欲诣耶和华室、</p>
<p>6尼探雅子以实玛利、自米斯巴出而迓之、且行且哭、既遇之、则曰、来见亚希甘子基大利、</p>
<p>7迨入于邑、尼探雅子以实玛利与从者、杀而投之于井、</p>
<p>8其中有十人谓以实玛利曰、毋杀我、我有小麦麰麦、与油及蜜、藏于田间、遂不杀之于昆弟中、</p>
<p>9尼探雅子以实玛利、投所杀之尸于井、在基大利旁、是井乃亚撒王因惧以色列王巴沙而凿者、尼探雅子以实玛利、以所杀之尸满之、</p>
<p>10又虏米斯巴遗民、及王诸女、所有之众、即侍卫长尼布撒拉旦所付于亚希甘子基大利者、尼探雅子以实玛利虏之、起而欲往亚扪族、○</p>
<p>11加利亚子约哈难、及所偕之军长、闻尼探雅子以实玛利所行之恶、</p>
<p>12则率众往战尼探雅子以实玛利、遇于基遍大泉之旁、</p>
<p>13以实玛利所偕之众、见加利亚子约哈难、及所偕之军长、则喜、</p>
<p>14以实玛利自米斯巴所虏之众、乃反而归加利亚子约哈难、</p>
<p>15惟尼探雅子以实玛利与八人、脱于约哈难、而往亚扪族、</p>
<p>16尼探雅子以实玛利杀亚希甘子基大利之后、加利亚子约哈难、及所偕之军长、取所救之遗民、战士、妇女、幼稚、宦竖、自基遍而反者、离米斯巴、</p>
<p>17往居金罕旅所、近伯利恒、欲入埃及、</p>
<p>18彼众畏迦勒底人、因尼探雅子以实玛利、杀巴比伦王所立斯土之方伯、亚希甘子基大利也、</p>

</div>
