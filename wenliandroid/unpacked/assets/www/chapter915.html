
<div>
<h3>第三十九章</h3>
<p>1人子欤、当对歌革预言曰、主耶和华云、罗施米设土巴之君歌革乎、我为尔敌、</p>
<p>2使尔旋转、导尔出北极地、至以色列山、</p>
<p>3击尔弓脱乎左手、使尔矢陨自右手、</p>
<p>4尔及有众、与偕尔之诸族、将仆于以色列山、我必以尔付于鸷鸟野兽食之、</p>
<p>5尔将仆于田野、主耶和华曰、我言之矣、</p>
<p>6我必降火于玛各、及洲岛安居者、俾知我乃耶和华、</p>
<p>7彰我圣名于我民以色列中、俾我圣名不复受侮、列邦则知我乃耶和华、以色列之圣者、</p>
<p>8主耶和华曰、我所言之日、今已至矣、事必成焉、</p>
<p>9以色列诸邑居民必出、取其器械、干盾弓矢、杖梃矛戟、为薪燃火、七年之久、</p>
<p>10无庸拾薪于野、伐木于林、惟以器械燃火、昔为所劫、今则劫之、昔为所虏、今反虏之、主耶和华言之矣、○</p>
<p>11是日也、在以色列地、海东往来之谷、我必赐于歌革、以为葬地、人必瘗之于彼、及其群众、阻人往来、称之曰哈们歌革谷、</p>
<p>12以色列家葬尸、必历七月、以洁其地、</p>
<p>13斯土众民瘗之、而得令名、于我获荣之日、主耶和华言之矣、</p>
<p>14彼必简人恒巡斯土、瘗埋所遗于地之尸、以洁其地、历至七月、必巡察之、</p>
<p>15凡巡斯土者、见人之骨、则立志于旁、待葬者瘗之于哈们歌革谷、</p>
<p>16必名其邑曰哈摩那、如是俾地成洁、○</p>
<p>17主耶和华曰、人子欤、当告飞鸟野兽云、我于以色列山、为尔备大祭、尔其会集、自四方而来、食肉饮血、</p>
<p>18食勇士之肉、饮牧伯之血、以为牡绵羊、羔羊、牡山羊、牡牛、皆巴珊之肥畜、</p>
<p>19我为尔所宰之祭品、尔将饱食其脂、醉饮其血、</p>
<p>20尔于我席、将饫马与乘马者、勇士及诸战士、主耶和华言之矣、</p>
<p>21我必彰我荣于列邦、万民必见我所行之鞫、所加之罚、</p>
<p>22自是日而后、以色列家、必知我乃彼之上帝耶和华、</p>
<p>23列邦亦知以色列家之被虏、乃因其愆尤、彼获罪于我、故我掩面不顾、付之敌手、悉陨于刃、</p>
<p>24我依其污蔑罪恶而待之、掩面而不之顾、○</p>
<p>25主耶和华曰、我今必反雅各之俘囚、矜悯以色列全家、为我圣名而热中、</p>
<p>26迨彼安居故土、无人使之恐怖、必因干罪于我、怀惭负咎、</p>
<p>27在我导之归自列邦、集之出于敌国、我显为圣于彼、多邦目睹之时、</p>
<p>28我使之虏于列邦、复集之归于故土、不遗一人、彼则知我乃其上帝耶和华、</p>
<p>29我不复掩面、而不之顾、盖我以我神注于以色列家、主耶和华言之矣、</p>

</div>
