
<div>
<h3>第十五章</h3>
<p>1撒母耳谓扫罗曰、昔耶和华遣我膏尔、立为其民以色列之王、今尔当听耶和华言、</p>
<p>2万军之耶和华云、以色列族出埃及时、亚玛力人若何待之、途间御之、我记忆焉、</p>
<p>3今往击之、灭其所有、毋加矜恤、男女、童稚、乳子、牛羊驼驴、悉杀戮之、○</p>
<p>4扫罗集民于提拉因、核其军数、步卒二十万、犹大人一万、</p>
<p>5扫罗至亚玛力邑、伏于谷中、</p>
<p>6谓基尼人曰、离亚玛力人而去、免尔为我同灭、盖以色列人出埃及时、尔善待之、基尼人遂离之而去、</p>
<p>7扫罗击亚玛力人、自哈腓拉、至埃及相对之书珥、</p>
<p>8生擒亚玛力王亚甲、以刃尽灭其民、</p>
<p>9扫罗与民惜亚甲、暨牛羊犊羔之嘉者、及诸美物、不尽灭之、惟陋劣者、则悉歼焉、○</p>
<p>10耶和华谕撒母耳曰、</p>
<p>11我立扫罗为王、今则悔之、以其背我、而不我从、亦不遵行我命、撒母耳怒、终夜吁耶和华、</p>
<p>12夙兴、欲迓扫罗、或告之曰、扫罗至迦密立碑、转往吉甲、</p>
<p>13撒母耳就扫罗、扫罗曰、愿耶和华锡嘏于尔、耶和华所命、我已行之、</p>
<p>14撒母耳曰、然则我闻羊鸣牛鸣、是何意耶、</p>
<p>15扫罗曰、乃众自亚玛力携至、盖民惜其牛羊之嘉者、欲以祭尔上帝耶和华、其余我侪尽灭之、</p>
<p>16撒母耳曰、姑少待、我以耶和华前夕谕我者告尔、曰、请言之、</p>
<p>17撒母耳曰、昔尔自视虽微、非立为以色列支派之长乎、耶和华膏尔为以色列王、</p>
<p>18遣尔就途曰、尔往尽灭罪人亚玛力族、战而歼之、</p>
<p>19尔何不听耶和华言、急于劫夺、行耶和华所恶、</p>
<p>20扫罗曰、我实听耶和华言、往所遣我之途、虏亚玛力王亚甲、尽灭亚玛力人、</p>
<p>21惟所获当灭之牛羊、民取其嘉者、欲在吉甲、以祭尔上帝耶和华、</p>
<p>22撒母耳曰、耶和华岂喜燔祭及他祭、如喜听其言乎、夫顺服愈于祭祀、听从愈于羊脂、</p>
<p>23违逆与卜筮同罪、顽梗与拜偶像事家神同科、尔弃耶和华命、耶和华亦弃尔、不使为王、</p>
<p>24扫罗曰、我干罪矣、我畏斯民、听从其言、故违耶和华命、及尔之言、</p>
<p>25今则请赦我罪、偕我旋归、俾我崇拜耶和华、</p>
<p>26撒母耳曰、我不偕尔旋归、盖尔弃耶和华命、耶和华亦弃尔、不使为以色列王、</p>
<p>27撒母耳转而欲行、扫罗执其衣裾、裾裂、</p>
<p>28撒母耳曰、是日耶和华裂以色列国、使之离尔、以赐尔邻、贤于尔者、</p>
<p>29以色列所恃者、必不诳言、亦不回意、盖非世人、决不回意也、</p>
<p>30扫罗曰、我干罪矣、虽然、求尔于我民之长老、及以色列众前尊我、偕我旋归、俾我崇拜尔上帝耶和华、</p>
<p>31于是撒母耳转随其后、扫罗则崇拜耶和华、○</p>
<p>32撒母耳曰、携亚玛力王亚甲至我、亚甲欢然而来、曰、死亡之苦、庶乎免矣、</p>
<p>33撒母耳曰、尔之刃使妇无子、则尔之母、于妇中亦必无子、遂在吉甲、于耶和华前、斫亚甲而碎之、</p>
<p>34撒母耳往拉玛、扫罗往基比亚、归其家、</p>
<p>35撒母耳至于没日、不复往见扫罗、为之怀忧、耶和华立扫罗为以色列王、亦悔之、</p>

</div>
