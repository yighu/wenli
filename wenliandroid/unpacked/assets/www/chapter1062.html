
<div>
<h3>第八章</h3>
<p>1耶稣往橄榄山、</p>
<p>2昧爽返于殿、民咸就之、乃坐而训焉、</p>
<p>3士子与法利赛人、曳一行淫时见执之妇、置于中、</p>
<p>4谓耶稣曰、夫子、此妇适行淫时见执、</p>
<p>5若是之妇、摩西律命以石击之、尔意云何、</p>
<p>6此言乃试耶稣、欲得所以讼之、耶稣鞠躬以指画地、</p>
<p>7众问不已、耶稣起曰、尔中无罪者、可先以石击之、</p>
<p>8复鞠躬画地、</p>
<p>9众闻之、自长至幼、一一皆出、惟遗耶稣、妇犹立于前、</p>
<p>10耶稣起、谓之曰、妇欤、其人安在、无罪尔者乎、</p>
<p>11妇曰、主、无之、曰、我亦不尔罪、去之、勿再犯也、○</p>
<p>12耶稣复语众曰、我乃世之光、从我者、不行于暗、必有维生之光、</p>
<p>13法利赛人曰、尔自证、其证非真、</p>
<p>14耶稣曰、我虽自证、其证乃真、盖我自知何来何往、而尔不知也、</p>
<p>15尔以貌判人、我弗判也、</p>
<p>16设我判之、其判乃真、以我非独在、乃偕遣我之父也、</p>
<p>17尔律载云、二人之证为真、</p>
<p>18我自证、遣我之父亦证焉、</p>
<p>19众曰、尔父安在、耶稣曰、尔不识我、亦不识我父、若识我、亦必识我父矣、</p>
<p>20此乃耶稣训于殿、在库前所言、无人执之、以其时未至也、○</p>
<p>21耶稣又曰、我往矣、尔将寻我、而必死于尔罪、我往之所、尔不能至、</p>
<p>22犹太人曰、其言我往之所、尔不能至、得毋自戕乎、</p>
<p>23耶稣曰、尔属下、我属上、尔属斯世、我非属斯世、</p>
<p>24故曰、尔必死于尔罪、若不信我之为彼、或指耶和华而言即自有者之意则死于尔罪必矣、</p>
<p>25众曰、尔为谁、曰、即我自始所言于尔者、</p>
<p>26我有多端议尔、判尔、惟遣我者乃真、我以闻于彼者、语于世也、</p>
<p>27众不知其指父而言、</p>
<p>28耶稣曰、尔举人子时、将知我之为彼、非自擅而行、乃依父训我者言之耳、</p>
<p>29遣我者偕我、不遣我独在、以我常行其所悦也、</p>
<p>30耶稣言此、人多信之、○</p>
<p>31遂谓信己之犹太人曰、尔若恒于我道、则诚我徒也、</p>
<p>32尔将识真理、而真理将释尔、</p>
<p>33众曰、我侪亚伯拉罕之裔、从未为人奴、何释之云、</p>
<p>34曰、我诚语汝、凡干罪者、即罪之奴、</p>
<p>35夫奴不永居于家、而子永居焉、</p>
<p>36若子释尔、则诚释矣、</p>
<p>37我知尔为亚伯拉罕之裔、然尔欲杀我、因我道不容于尔衷也、</p>
<p>38我所见于我父、我即言之、尔所闻于尔父、尔即行之、</p>
<p>39众曰、亚伯拉罕乃我父也、耶稣曰、尔若亚伯拉罕之子、必行亚伯拉罕之行矣、</p>
<p>40我以闻于上帝之真理语尔、而尔今欲杀我、此非亚伯拉罕所行也、</p>
<p>41尔行尔父之行耳、众曰、我非由淫而生、我有一父、即上帝也、</p>
<p>42耶稣曰、若上帝为尔父、则必爱我、盖我出自上帝、非自擅而至、乃上帝所遣、</p>
<p>43尔何不达我言乎、不能听我道故也、</p>
<p>44尔由尔父、即魔也、尔父之欲、尔欲行之、彼自始为杀人者、不立于真理、以其衷无真理也、其言诳、乃由己而言、盖彼为诳者、且为诳者之父、</p>
<p>45尔不信我、以我言真理也、</p>
<p>46尔中谁以罪拟我乎、我言真理、尔何不信我耶、</p>
<p>47由上帝者、听上帝之言、尔非由上帝、故弗听也、</p>
<p>48犹太人曰、我言尔为撒玛利亚人、且患鬼、岂不然乎、</p>
<p>49耶稣曰、我非患鬼、乃尊我父、而尔侮我耳、</p>
<p>50我不求己荣、有一求我荣者、且行鞫焉、</p>
<p>51我诚语汝、人守我道、永不见死、</p>
<p>52犹太人曰、今我知尔患鬼、亚伯拉罕死、诸先知亦死、而尔曰人守我道、永不见死、</p>
<p>53尔岂大于我父亚伯拉罕乎、彼已死、诸先知亦死、尔自居何等耶、</p>
<p>54耶稣曰、我若自荣、我荣则无矣、荣我者乃我父、即尔所言尔之上帝也、</p>
<p>55尔未尝识之、而我识之、若云不识、则诳如尔矣、惟我识之、而守其道、</p>
<p>56尔父亚伯拉罕欣然冀见我之日、见之则喜、</p>
<p>57犹太人曰、尔年未五旬、岂见亚伯拉罕乎、</p>
<p>58耶稣曰、我诚语汝、未有亚伯拉罕之先、即有我矣、</p>
<p>59众取石欲击之、耶稣潜而出殿、</p>

</div>
