
<div>
<h3>第二章</h3>
<p>1我兄弟乎、尔守有荣之主耶稣基督之道、则勿以貌取人、</p>
<p>2尔之会堂、若有金环华服者入、亦有贫而恶衣者入、</p>
<p>3尔顾华服者曰、安坐于此、谓贫者曰、且立于彼、或坐我足几之下、</p>
<p>4岂非尔衷歧异、以恶念判别乎、</p>
<p>5我所爱之兄弟乎、听之哉、上帝岂非选斯世之贫者、使富于信、而承其所许于爱己者之国乎、</p>
<p>6尔乃辱夫贫者、彼富者非挟制尔、曳尔至公庭乎、</p>
<p>7非谤尔见称之美名乎、</p>
<p>8然依经所载、爱邻如己之尊律、尔若尽之、则善矣、</p>
<p>9若以貌取人则为罪、乃律所拟为干犯者、</p>
<p>10人守全律而蹶于一、是干众律也、</p>
<p>11盖言毋淫者、亦言毋杀、尔若不淫而杀、则为干律者矣、</p>
<p>12或言或行、宜如将受鞫于自由之律者、</p>
<p>13盖未施矜恤者、其受鞫亦不获矜恤、夫矜恤也、必胜乎鞫、○</p>
<p>14我兄弟乎、人若自谓有信而无行、何益之有、信能救之乎、</p>
<p>15若兄弟或姊妹裸体、而日乏食、</p>
<p>16尔中或语之曰、安然而往、愿尔温饱、而不予以身之所需、则何益哉、</p>
<p>17如是信而无行、乃死耳、</p>
<p>18或谓尔有信、我有行、尔其以行外之信示我、我则由我之行以信示尔、</p>
<p>19尔信上帝惟一、善矣、诸鬼亦信之而战栗、</p>
<p>20虚诞之人欤、岂不知行外之信乃死乎、</p>
<p>21我祖亚伯拉罕献子以撒于坛、非由行见义乎、</p>
<p>22可见其信与行同工、且信由行而成全也、</p>
<p>23此乃应经所云、亚伯拉罕信上帝、义遂归之、且称为上帝友、</p>
<p>24由是观之、人见义乃由行、非独由信也、</p>
<p>25如妓喇合纳使者、使出他途、非亦由行见义乎、</p>
<p>26盖身外乎灵则死、信外乎行亦死也、</p>

</div>
