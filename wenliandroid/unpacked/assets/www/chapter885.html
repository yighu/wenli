
<div>
<h3>第九章</h3>
<p>1彼大声呼于我耳曰、其使理斯邑者、手执残杀之器而来、</p>
<p>2则见有六人、自北向之上门、各执诛戮之器而至、中有一人、衣枲衣、腰墨角、咸入、立于铜坛之侧、</p>
<p>3时、以色列上帝之荣光、离其所止基路伯处、升至殿门之阈、耶和华呼衣枲衣、腰墨角者至、</p>
<p>4谕之曰、巡耶路撒冷城、凡缘邑中所行可恶之事、欷歔哭泣者、则印志于其颡、</p>
<p>5我又闻彼谕其余者曰、尔曹踵其后、巡邑击杀、尔目勿顾惜之、勿加矜悯、</p>
<p>6老者少者、处子孩提妇女、尽行杀戮、惟有印志者勿近之、自我圣所为始、遂自室前之老者始焉、</p>
<p>7彼曰、污蔑此室、使被杀者充乎其院、尔其出哉、乃出而击邑众、</p>
<p>8击时、惟我独留、我则面伏于地、呼曰、噫、主耶和华欤、尔倾怒于耶路撒冷、岂欲尽灭以色列遗民乎、</p>
<p>9彼曰、以色列及犹大家、罪戾甚重、流血遍地、举邑枉法、自谓耶和华遗弃斯土、耶和华不见之矣、</p>
<p>10故我目不顾惜之、不加矜悯、必依其所行、报于其首、</p>
<p>11衣枲衣、腰墨角者、复命曰、尔所命者、我已行之、</p>

</div>
