
<div>
<h3>第一章</h3>
<p>1耶稣基督之仆保罗、奉召为使徒、特简以宣上帝福音、</p>
<p>2即昔藉诸先知所许、载于圣经者、</p>
<p>3乃谓其子、依形躯言、自大卫之裔而生、</p>
<p>4依维圣之神言、因自死复生、以权能证为上帝子、即我主耶稣基督、</p>
<p>5我侪由彼受恩、及使徒职、使万邦缘其名因信而服、</p>
<p>6尔曹亦在其中、为耶稣基督所召也、</p>
<p>7凡在罗马、为上帝所爱、蒙召为圣徒者、愿恩惠平康、由我父上帝、及主耶稣基督归尔、○</p>
<p>8首焉者、我赖耶稣基督、为尔众谢我上帝、因尔之信、举世宣扬、</p>
<p>9盖上帝、即我于其子之福音、以心神所崇事者、证我常言及尔、</p>
<p>10祈祷间、所恒求者、庶依上帝旨、终得坦途就尔、</p>
<p>11盖我切愿见尔、以属神之恩赐贶尔、致尔坚定、</p>
<p>12即我偕尔、因尔我同信、互相得慰也、</p>
<p>13兄弟乎、我愿尔知、我屡定意就尔、欲于尔中得果、如在他邦然、但至今仍有所阻、</p>
<p>14我于希利尼人、化外人、智者愚者、皆负其债、</p>
<p>15故愿尽我心、并宣福音于尔在罗马者、</p>
<p>16我不以福音为耻、是乃上帝之能、以救凡信者、先犹太人、次希利尼人、</p>
<p>17盖上帝之义、于斯而著、由信致信、如经云、义者将因信而生、○</p>
<p>18夫上帝之怒、自天而显、加诸不虔不义之人、即以不义而抑真理者也、</p>
<p>19盖所可知乎上帝者、彰于其衷、乃上帝彰之也、</p>
<p>20自创世以来、上帝之永能神性、即所莫可见者、已明可见矣、乃由所造之物而知之、致人末由推诿、</p>
<p>21顾彼既知上帝、而不以上帝荣之、亦不谢之、乃思议虔妄、心蠢而昧、</p>
<p>22自称为智、适成为愚、</p>
<p>23以不朽上帝之荣、而易以必朽之人、及禽兽昆虫之状、○</p>
<p>24故上帝任其心逞嗜欲、陷于不洁、致互辱其身、</p>
<p>25彼以上帝之真、易之以伪、宁崇奉受造之物、不崇奉造物之主、夫上帝乃宜颂者、历世靡暨、阿们、○</p>
<p>26是以上帝任其纵可耻之欲、妇女以顺性之用、变为逆性之用、</p>
<p>27男子亦然、弃妇女顺性之用、嗜欲互烁、男与男行邪僻、自受谬妄当得之报、○</p>
<p>28彼知识中既不愿有上帝、上帝遂任其丧心、行非宜之行、</p>
<p>29充乎诸般不义、恶慝、贪婪、暴很、媢嫉、凶杀、争鬬、诡谲、阴险、</p>
<p>30隐刺、毁谤、憎乎上帝、狎侮、傲慢、矜夸、造恶、违逆父母、</p>
<p>31愚昧、背约、不情、不慈、</p>
<p>32若辈既知上帝之定命、凡行此者宜死、乃不第自行之、又悦人行之、</p>

</div>
