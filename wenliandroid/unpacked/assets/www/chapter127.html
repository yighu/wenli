
<div>
<h3>第十章</h3>
<p>1耶和华谕摩西曰、入觐法老、我既使彼与其群臣刚愎厥心、以显我异迹于其间、</p>
<p>2俾尔以我于埃及所为之事、暨行于其中之异迹、告尔子若孙、使尔知我为耶和华、</p>
<p>3摩西亚伦入觐法老曰、希伯来人之上帝耶和华谕云、尔于我前、不欲自卑、将至何时、宜释吾民、使其崇事于我、</p>
<p>4如不释之、明日我将使蝗入尔境、</p>
<p>5掩蔽于地、无隙可见、必食雹所未坏之余、以及园中诸木、</p>
<p>6尔之宫庭、及群臣之第宅、埃及人之家室、咸充斥之、自尔祖父高曾在世、以迄于今、未之见也、摩西返身而退、</p>
<p>7群臣奏法老曰、斯人陷我、伊于胡底、宜释其人、使崇事其上帝耶和华、岂不知埃及危亡乎、</p>
<p>8乃复召摩西亚伦诣法老、法老曰、往哉、崇事尔上帝耶和华、但欲往者何人、</p>
<p>9摩西曰、我侪老幼子女、以及牛羊、无不偕往、盖我必守节期、以奉耶和华、</p>
<p>10曰、与其释尔及尔幼稚、宁愿耶和华偕尔、汝其慎之、祸在尔前、</p>
<p>11不可皆行、惟长者往崇事耶和华、此尔之所欲也、遂驱之出、○</p>
<p>12耶和华谕摩西曰、伸手于埃及、使蝗入其境、尽食田蔬、即经雹所遗者、</p>
<p>13摩西举杖于埃及、耶和华令东风吹其地、终日终夜、明晨、风吹蝗至、</p>
<p>14蝗至埃及、止于四境、其灾甚厉、若斯之蝗、先世后世、未之有也、</p>
<p>15蝗蔽于地、地因而晦冥、田蔬及雹击所遗之木实、悉为所食、埃及通国、林木田蔬、青葱之物、无复遗余、</p>
<p>16法老急召摩西亚伦曰、我获罪于尔上帝耶和华、亦获罪于尔、</p>
<p>17惟此一次、求宥我罪、祷尔上帝耶和华、脱我于此死、</p>
<p>18摩西退、祷于耶和华、</p>
<p>19耶和华转令西风暴作、吹起厥蝗、驱入红海、埃及境内、一无所遗、</p>
<p>20耶和华使法老刚愎厥心、不释以色列人、○</p>
<p>21耶和华谕摩西曰、举手向天、使埃及地晦冥、其暗可扪、</p>
<p>22摩西举手向天、遍埃及地、晦冥甚深、三日之久、</p>
<p>23三日之间、各不相见、无人起离其所、惟以色列人之第宅有光、</p>
<p>24法老召摩西曰、尔往崇事耶和华、幼稚可偕、只留牛羊、</p>
<p>25摩西曰、必给我祭品燔牲、以祭我上帝耶和华、</p>
<p>26我之牲畜、亦当偕往、弗遗一蹄、我必以此奉事我上帝耶和华、未临其地、不知以何物奉事之、</p>
<p>27耶和华使法老刚愎厥心、弗释以色列人、</p>
<p>28法老曰、尔且退、慎之哉、勿复觌我面、觌面之日、尔必死、</p>
<p>29摩西曰、尔之言然、我不复觌尔面矣、</p>

</div>
