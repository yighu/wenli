
<div>
<h3>第十六章</h3>
<p>1耶稣又谓其徒曰、富人某、有一家宰、或以其耗主之业诉于厥主、</p>
<p>2主呼之曰、我闻言及尔者何耶、陈述尔职、盖尔不得仍为家宰也、</p>
<p>3家宰意谓、主夺我职、我将何为乎、锄无力、乞则耻、</p>
<p>4我知所为矣、黜职时、令人接我入其家、</p>
<p>5遂于负主债者、一一呼之来、谓先至者曰、尔负我主几何、</p>
<p>6曰、油百斗、曰、取券亟坐、书五十、</p>
<p>7又谓其他曰、尔负几何、曰、麦百斛、曰、取券书八十、</p>
<p>8其主乃誉不义之家宰、以其所行之智也、盖斯世之子于其世事、较光明之子尤智也、</p>
<p>9我语汝、以不义之财结友、迨匮时、则彼接尔入永宅矣、</p>
<p>10忠于小者、亦忠于大、不义于小者、亦不义于大、</p>
<p>11若尔于不义之财不忠、孰以真者托尔耶、</p>
<p>12若尔于属人者不忠、孰以属尔者予尔耶、</p>
<p>13一仆不能事二主、或恶此爱彼、或重此轻彼、尔不能事上帝、兼事货财也、○</p>
<p>14法利赛人乃好利者、闻而哂之、</p>
<p>15耶稣谓之曰、尔于人前自义、然上帝知尔心、盖人所崇者、上帝所恶也、</p>
<p>16律与先知、至约翰而已、自是上帝国之福音宣布、人人奋力以入之、</p>
<p>17然天地之逝、较律一画之陨尤易也、</p>
<p>18凡出妻而他娶者淫也、娶所出者、亦淫也、○</p>
<p>19有富者衣紫袍枲布、日事华靡宴乐、</p>
<p>20又有乞者、名拉撒路、通体生疡、置于富者之门、</p>
<p>21欲食富者几下遗屑、犬来舐其疡、</p>
<p>22乞者死、天使携至亚伯拉罕之怀、富者亦死而葬、</p>
<p>23阴间痛苦之际、举目遥见亚伯拉罕、有拉撒路在其怀、</p>
<p>24遂呼曰、我祖亚伯拉罕乎、矜恤我、遣拉撒路以指尖蘸水凉我舌、盖我在此火焰中苦甚、</p>
<p>25亚伯拉罕曰、子乎、当忆尔生时受诸福、拉撒路受诸难、今彼慰、而尔苦焉、</p>
<p>26不第此也、尔我间限以巨渊、欲由此过尔不能也、由彼过我、亦不能也、</p>
<p>27曰、若是、求祖遣拉撒路往我父家、</p>
<p>28我有兄弟五人、使彼证之、免其亦来此痛苦之处也、</p>
<p>29亚伯拉罕曰、彼有摩西及诸先知、可听之也、</p>
<p>30曰、祖亚伯拉罕乎、非也、若有由死而就之者、彼必改悔矣、</p>
<p>31曰、不听摩西与先知、即有自死而起者、彼亦不受劝也、</p>

</div>
