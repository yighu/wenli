
<div>
<h3>第三章</h3>
<p>1愚哉加拉太人、谁蛊惑尔乎、耶稣基督之钉十架、已明著于尔目前矣、</p>
<p>2我试问尔、尔受圣神、由行律乎、抑由闻而信乎、</p>
<p>3尔若是之愚乎、尔始之以圣神、今乃成之以形躯乎、</p>
<p>4尔徒受若许之苦乎、果徒然乎、</p>
<p>5夫施尔以圣神、且行异能于尔中者、由行律乎、抑由闻而信乎、</p>
<p>6如亚伯拉罕信上帝、遂视为义以归之、</p>
<p>7尔宜知之、凡由乎信者、乃亚伯拉罕之裔也、</p>
<p>8且经豫知、上帝将使异邦由信见义、遂豫宣福音于亚伯拉罕云、诸邦将缘尔获福、</p>
<p>9是由乎信者、得与有信之亚伯拉罕同获福矣、</p>
<p>10凡由行律者皆服诅、记有之、不恒于律之所载而悉行者见诅、</p>
<p>11无人于上帝前、因律见义也、明矣、盖义者将由信而生、</p>
<p>12夫律非本乎信、惟行之者于斯而生也、</p>
<p>13基督已赎我侪脱律之诅、以其为我侪服诅、记有之、凡悬于木者见诅也、</p>
<p>14致亚伯拉罕之福在基督耶稣者、临及异邦、俾我侪由信而得所许之圣神、○</p>
<p>15兄弟乎、我依常情而言、人之约既定、则无得增减之、</p>
<p>16夫所许者、乃指亚伯拉罕及其裔而言、不曰诸裔、如指多人、惟指一人、且曰尔裔、即基督也、</p>
<p>17我谓上帝豫立之约、非四百三十年后之律所能废、使所许者为虚、</p>
<p>18若嗣业由律、则不复由许、但上帝曾以许赐之亚伯拉罕矣、</p>
<p>19然则律何为耶、乃为罪而设、待受许之裔至、且由天使于中保之手而订、</p>
<p>20夫中保非一人之中保、惟上帝乃一也、</p>
<p>21然则律与上帝之许相反乎、非也、若赐以能致生之律、则义诚由律矣、</p>
<p>22但经囿万有于罪中、俾所许由信耶稣基督而赐诸信者、○</p>
<p>23然信未著之先、我侪拘守律下、且为所囿、以俟信之将显焉、</p>
<p>24如是、律为我侪之塾师、引就基督、俾由信而见义、</p>
<p>25但信既著、不复在塾师之下矣、</p>
<p>26盖尔曹由信、咸为上帝子、即赖基督耶稣也、</p>
<p>27凡受洗归基督者、已衣基督也、</p>
<p>28无分犹太希利尼、为奴自主、或男或女、盖尔曹于基督耶稣中、皆为一也、</p>
<p>29若属基督、则为亚伯拉罕裔、依所许而为嗣子矣、</p>

</div>
