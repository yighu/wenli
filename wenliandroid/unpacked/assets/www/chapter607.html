
<div>
<h3>第四十五篇</h3>
<p>可拉裔之训词明其爱慕使伶长歌之调用百合花○</p>
<p>1我心涌美词、我舌如捷笔、述我为王所作兮、</p>
<p>2尔之美好、逾于世人、口衔慈惠、故上帝锡嘏尔、永世靡暨兮、</p>
<p>3有能者欤、佩剑于腰、被尔尊荣威严兮、</p>
<p>4为诚实谦逊公义、赫然乘车前往、无不获胜、尔之右手、必示尔可畏之事兮、</p>
<p>5尔矢铦利、穿王敌之心、众民仆于尔下兮、</p>
<p>6上帝欤、尔位永世靡暨、尔之国柄、乃正直之柄兮、</p>
<p>7尔好义恶恶、故上帝尔之上帝、以喜乐之膏膏尔、越于尔侣兮、</p>
<p>8尔衣薰以药没、沈香肉桂、丝弦之乐器、出自象牙之宫、以娱尔兮、</p>
<p>9尔贵人之中、有列王之女、王后饰以俄斐之金、立于尔右兮、</p>
<p>10女子欤、听之思之、倾耳聆之、尔之乡民、尔之父家、勿为系念兮、</p>
<p>11王则慕尔之美、彼为尔主、当敬拜之兮、</p>
<p>12推罗之女、必馈尔礼、民间富者、必求尔恩兮、</p>
<p>13王女在宫、备极荣美、被服金绣兮、</p>
<p>14衣以锦绣、引至王前、同伴之幼女、亦相携诣尔兮、</p>
<p>15若而人者、欣喜欢忭、导入王宫兮、</p>
<p>16尔之子孙、继厥列祖、尔必立为全地之君兮、</p>
<p>17我使尔名历代记忆、众民将称谢尔、永久不已兮、</p>

</div>
