
<div>
<h3>第三章</h3>
<p>1摩西为其外戚、米甸祭司叶忒罗牧羊、引羊至野外、迄上帝之山何烈、</p>
<p>2耶和华之使者显见于荆棘之火焰中、摩西视之、荆棘焚而不毁、</p>
<p>3曰、我必转而观此异象、荆棘何以不毁、</p>
<p>4耶和华上帝见摩西转而观之、则自荆棘中呼之曰、摩西、摩西、曰、我在此、</p>
<p>5曰、勿前、脱屦于足、盖尔所立之处、乃圣地也、</p>
<p>6又曰、我乃尔祖父之上帝、即亚伯拉罕之上帝、以撒之上帝、雅各之上帝、摩西蒙面、不敢视上帝、</p>
<p>7耶和华曰、吾民在埃及之艰辛、我见之矣、因受督役者之酷暴而哀号、我闻之矣、彼之愁苦、我知之矣、</p>
<p>8今我降临、以拯之于埃及人手、导出其境、以至膏腴宽广、流乳与蜜之地、即迦南人、赫人、亚摩利人、比利洗人、希未人、耶布斯人之境、</p>
<p>9以色列人之哀号、达于我前、埃及人之虐遇、我亦鉴之、</p>
<p>10尔来、我遣尔诣法老、导吾民以色列人出埃及、</p>
<p>11摩西对上帝曰、我何人斯、得诣法老、而导以色列人出埃及乎、</p>
<p>12曰、我必偕尔、既导民出埃及、尔曹必于是山崇事上帝、以此为我遣尔之征、○</p>
<p>13摩西曰、我至以色列族、告曰、尔祖之上帝遣我就尔、彼若诘我其名为何、将奚以对、</p>
<p>14上帝曰、我乃自有、当告以色列族曰、自有者遣我就尔、</p>
<p>15又曰、亦告以色列族曰、遣我就尔者为耶和华、乃尔祖之上帝、即亚伯拉罕之上帝、以撒之上帝、雅各之上帝、耶和华乃我恒久之名、历世为志、</p>
<p>16尔往集以色列长老、而告之曰、耶和华尔祖之上帝、即亚伯拉罕之上帝、以撒之上帝、雅各之上帝、显见于我、曰、我临莅尔、鉴尔于埃及所遇者、</p>
<p>17我已言之、必导尔出埃及之苦、至流乳与蜜之地、即迦南人、赫人、亚摩利人、比利洗人、希未人、耶布斯人之境、</p>
<p>18以色列长老必从尔言、尔与彼见埃及王、语之曰、希伯来人之上帝耶和华临我、请尔许我诣野、历程三日、以祭我上帝耶和华、</p>
<p>19然我知虽施大能之手、埃及王亦必不容汝住、</p>
<p>20我将伸手、行诸异迹于埃及以击之、后则使尔往、</p>
<p>21我将俾斯民沾恩于埃及人、尔行时、不令徒手而去、</p>
<p>22诸妇必向其邻、及寓于其家之女、索金饰银饰与衣服、以装尔之子女、夺取埃及人之财物、</p>

</div>
