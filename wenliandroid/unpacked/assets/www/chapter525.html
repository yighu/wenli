
<div>
<h3>第五章</h3>
<p>1尔且呼吁、有应者乎、诸圣之中、尔谁向乎、</p>
<p>2忿怒杀愚人、妒忌灭痴者、</p>
<p>3尝见愚者盘根、我立诅其室家、</p>
<p>4其子远乎宁域、受屈抑于邑门、无人援拯、</p>
<p>5饥者食其禾稼、自棘篱而取之、陷阱启口、吞其货财、</p>
<p>6祸非自土而生、灾非自地而发、</p>
<p>7人生遇难、如火星之飞扬、</p>
<p>8若我、则必仰望上帝、以事托之、</p>
<p>9彼行大事不可测、行奇事不胜数、</p>
<p>10降雨于土壤、赐水于田畴、</p>
<p>11卑者置之于高处、忧者举之于宁域、</p>
<p>12败狡者之计、俾其所谋不得成、</p>
<p>13令智者自中其诡计、使谲者之谋早败、</p>
<p>14若辈昼遇晦冥、午间扪搎、有如昏夜、</p>
<p>15惟上帝脱贫人于口中刀、援之于强者手、</p>
<p>16如是、穷乏者有望、不义者缄口、○</p>
<p>17上帝所惩者有福、故全能者之谴责、尔勿轻视、</p>
<p>18盖彼破之、而复裹之、伤之、而手医之、</p>
<p>19尔遇六灾、彼必救之、即遭七难、祸不及身、</p>
<p>20饥时拯尔于死亡、战时脱尔于锋刃、</p>
<p>21口舌之害、尔得避匿、灾祸临时、尔无畏惧、</p>
<p>22遭毁灭饥馑而反笑、遇野兽亦无恐、</p>
<p>23田石尔与盟、野兽与尔和、</p>
<p>24帐幕之安可知、稽尔羊牢、无有所失、</p>
<p>25且知尔族繁衍、尔裔如地上之茂草、</p>
<p>26尔寿满盈、始归坟墓、譬诸禾束、届期盖藏、</p>
<p>27此理我已详察、诚为如是、尔其闻而知之、自得其益、</p>

</div>
