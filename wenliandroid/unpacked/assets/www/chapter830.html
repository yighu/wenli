
<div>
<h3>第十一章</h3>
<p>1耶和华谕耶利米之言、</p>
<p>2曰、当听此约之词、告犹大人、及耶路撒冷居民、</p>
<p>3曰、以色列之上帝耶和华云、不听此约之言、其人必受诅、</p>
<p>4此约、即我导尔列祖出埃及、脱铁鑪之日所谕者、曰、宜遵我言、循我所命而行、则可为我民、我为尔上帝、</p>
<p>5俾践与尔列祖所誓之言、锡彼流乳与蜜之地、有如今日、我对曰、耶和华欤、诚所愿也、○</p>
<p>6耶和华谕我曰、当宣斯言于犹大诸邑、及耶路撒冷街衢曰、宜听此约之言、而遵行之、</p>
<p>7自我导尔列祖出埃及、以迄于今、我切戒之、即夙兴而戒之、曰、宜听我言、</p>
<p>8彼乃不从、不侧耳以听、惟徇其恶心之刚愎而行、不遵我所命之约、故我以此约所言加之、○</p>
<p>9耶和华谕我曰、犹大人及耶路撒冷居民中、有叛逆之谋、</p>
<p>10厥祖不遵我言、彼效其尤、从他神而事之、以色列家与犹大家、背我与其祖所立之约、</p>
<p>11故耶和华曰、我必降灾于彼、不能避之、彼呼吁我、我不垂听、</p>
<p>12当时犹大诸邑、及耶路撒冷居民、将往呼吁其素所焚香之神、惟彼不拯之于难、</p>
<p>13犹大欤、尔神之数、等于尔邑、耶路撒冷街衢若干、尔依其数、为可耻之物立坛、焚香于巴力、○</p>
<p>14勿为斯民祈祷、勿为之扬声呼吁、彼遭难而呼吁我、我必不听、</p>
<p>15我所爱者、尔既多行淫乱、在我圣室何为、圣胙岂能除尔罪恶、致尔得脱乎、</p>
<p>16昔耶和华称尔名曰青橄榄树、美好而结嘉果、今在轰声之中、燃火焚之、枝条摧折、</p>
<p>17万军之耶和华昔培植尔、今命灾祸击尔、因以色列家与犹大家行恶、为巴力焚香、以激我怒也、○</p>
<p>18彼之所为、耶和华示我、我悉知之、</p>
<p>19惟我若柔顺之羔、被牵而就死地、不知彼谋害我曰、我侪其毁厥树与果、绝之于生人之地、使其名不复见忆、</p>
<p>20万军之耶和华欤、尔维秉公行鞫、鉴察人之心肠、我以我狱诉于尔前、必见尔复仇于其身、</p>
<p>21耶和华曰、亚拿突人索尔生命、曰、勿托耶和华名而预言、免尔死于我手、</p>
<p>22故万军之耶和华曰、我必罚之、少壮必亡于锋刃、子女必死于饥馑、</p>
<p>23俾无遗民、盖谴责之年、我必降灾于亚拿突人、</p>

</div>
