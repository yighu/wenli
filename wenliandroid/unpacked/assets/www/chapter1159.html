
<div>
<h3>第五章</h3>
<p>1故尔当效上帝、如爱子然、</p>
<p>2又当以爱而行、如基督爱我侪、为之舍己、为供为祭、献于上帝、以为馨香、</p>
<p>3惟淫乱及污秽贪婪、尔中言之亦不可、乃圣徒所宜也、</p>
<p>4淫词、浮言、戏谑、皆非所宜、宁祝谢耳、</p>
<p>5盖尔诚知淫者、污者、及贪婪与拜像同者、皆不得嗣业于基督、暨上帝之国、</p>
<p>6勿为人之虚言所欺、缘此、上帝之怒、临于悖逆之人、</p>
<p>7故勿与之同群、</p>
<p>8尔素为暗、今宗主而为光、当如光明之人而行、</p>
<p>9夫光明之实、即在诸善与义与诚也、</p>
<p>10宜审主之所悦、</p>
<p>11毋与无实之暗行、宁责之、</p>
<p>12盖彼之隐行、言之辱矣、</p>
<p>13凡事之受责者、以光而显、盖凡显者光也、</p>
<p>14故曰、寐者宜寤、自死而起、基督将照尔矣、○</p>
<p>15慎顾尔行、勿若无智、乃若有智、</p>
<p>16宜惜光阴、时日邪慝故也、</p>
<p>17勿为愚、务悉主旨、</p>
<p>18勿酗酒而荡检、惟充以圣神、</p>
<p>19以诗、以歌、以灵赋、互相酬答、口唱心和以向主、</p>
<p>20凡事以我主耶稣基督之名、恒谢父上帝、</p>
<p>21当寅畏基督、而相顺服、○</p>
<p>22妇当服夫、如服主然、</p>
<p>23盖夫为妇首、如基督为教会首、亦为全体之救者、</p>
<p>24教会服基督、妇凡事服夫、亦宜如是、</p>
<p>25夫当爱妇、如基督爱教会、为之舍己、</p>
<p>26欲使之为圣、由水之洗、以道洁之、</p>
<p>27立之己前、为有荣者、毫无瑕皱等疵、乃圣而无玷也、</p>
<p>28如是、夫宜爱妇如己身、爱妇即爱己也、</p>
<p>29从未有自恶己身者、惟保养之、煦妪之、如基督之于教会然、</p>
<p>30盖我侪为其体之肢也、</p>
<p>31是以人离父母、胶漆其妻、二者成为一体、</p>
<p>32此奥秘大矣、我言之、乃指基督与教会也、</p>
<p>33然尔曹各宜爱妇如己、妇亦宜敬畏其夫、</p>

</div>
