
<div>
<h3>第一章</h3>
<p>1亚哈既卒、摩押叛以色列、</p>
<p>2亚哈谢在撒玛利亚、坠楼棂致疾、乃遣使曰、往询以革伦神巴力西卜、我病得愈否、</p>
<p>3耶和华之使者谕提斯比人以利亚曰、起迎撒玛利亚王之使、谓之曰、以色列中岂无上帝、乃往询以革伦神巴力西卜乎、</p>
<p>4故耶和华云、尔所登之床、不得再下、必死矣、以利亚遂往、</p>
<p>5使者返、王曰、尔返何为、</p>
<p>6曰、有人迎而告我曰、返见遣尔之王曰、耶和华云、以色列中岂无上帝、乃遣人询以革伦神巴力西卜乎、故尔所登之床、不得再下、必死矣、</p>
<p>7曰、迎尔而告以斯言者、其人形状如何、</p>
<p>8曰、身衣毛衣、腰束革带、王曰、是乃提斯比人以利亚也、</p>
<p>9遂遣五十夫长、率五十人诣之、见其坐于山巅、谓之曰、上帝仆欤、王命尔下、</p>
<p>10以利亚谓五十夫长曰、如我为上帝仆、愿火从天降、毁灭尔及尔之五十人、于是火降自天、毁灭五十夫长、暨五十人、</p>
<p>11王复遣五十夫长、率五十人往、谓之曰、上帝仆欤、王命尔速下、</p>
<p>12以利亚曰、如我为上帝仆、愿火从天降、毁灭尔及尔之五十人、于是上帝之火降自天、毁灭五十夫长、暨五十人、</p>
<p>13王又遣五十夫长、率五十人、既至、登山、屈膝于以利亚前、恳求曰、上帝仆欤、祈视我命、暨此五十仆之命为宝、</p>
<p>14火从天降、毁灭五十夫长、及其五十人、如是者再、今祈视我命为宝、</p>
<p>15耶和华之使者、谓以利亚曰、尔偕之下、勿惧之、以利亚遂起偕下、往而见王、</p>
<p>16谓之曰、耶和华云、以色列中岂无上帝、可以咨诹、乃遣使询以革伦神巴力西卜乎、故尔所登之床、不得再下、必死矣、</p>
<p>17王遂死、如以利亚所传耶和华之言、王无子、弟约兰嗣位、在犹大王、约沙法子约兰之二年、</p>
<p>18亚哈谢其余事迹、俱载于以色列列王纪、</p>

</div>
