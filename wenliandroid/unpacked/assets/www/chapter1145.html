
<div>
<h3>第十章</h3>
<p>1我保罗晤对则卑、暌违则勇者、以基督之温柔和平劝尔、</p>
<p>2有以我为依血气而行者、我决意以勇待之、求尔勿使我于晤对时、以待若人者待尔、</p>
<p>3我虽行于血气、非凭血气而战、</p>
<p>4盖我之战具、非属血气、乃上帝视为有能、破诸坚垒、</p>
<p>5举凡计谋及矜高、阻人识上帝者、我悉败之、虏诸心志、降服基督、</p>
<p>6且已设备、俟尔尽服、将谴责诸悖逆者、</p>
<p>7尔观外貌乎、若有自恃属基督者、其再思之、如彼属基督、我侪亦然、</p>
<p>8主赐我权、乃建尔、非覆尔、我虽过夸、亦无所愧焉、</p>
<p>9我言此、免似以书惊尔、</p>
<p>10或谓我书严厉、晤对时、则身柔言鄙、</p>
<p>11然若人当思、暌违时书言如何、晤对时所行亦若是、</p>
<p>12有自誉者、我不敢与之匹、与之较、其人自相度、自相较、不智也、</p>
<p>13但我侪不逾量而夸、惟依上帝所分我之限量、及乎尔者、</p>
<p>14我非逾乎量如不及尔者然、盖我宣基督福音已及乎尔、</p>
<p>15我不以他人之功逾量而夸、惟望尔信增益、则我于尔中、依我限量而见重、致能昌盛、</p>
<p>16使福音宣于尔地之外、而不以他人限量内已成之事而夸、</p>
<p>17夸者宜以主而夸、</p>
<p>18盖见纳者非自誉、乃主所誉也、</p>

</div>
