
<div>
<h3>第二十六章</h3>
<p>1是日也、在犹大地、人将歌曰、我有坚城、主以拯救为城为郭、</p>
<p>2其辟诸门、俾守信之义民入焉、</p>
<p>3心志坚者、因尔是赖、尔保佑之、备极平康、</p>
<p>4宜恒赖耶和华、盖主耶和华为永久之磐、</p>
<p>5曾降居高之人、毁崇高之邑、覆之于地、堕之于尘、</p>
<p>6人足将践之、贫穷困乏者之步履蹂躏之、</p>
<p>7义人之路正直、正直之主、尔平义人之途、</p>
<p>8耶和华欤、我于尔行鞫之道企望尔、我心慕尔名与尔志、</p>
<p>9夜间我心恋慕尔、我衷切求尔、盖尔行鞫于地时、居世之人学义焉、</p>
<p>10恶人虽蒙恩施、犹不学义、在于正直之地、尚复横行、不顾耶和华之威、</p>
<p>11耶和华欤、尔手高举、而彼不视、惟尔为民热中、彼将视之而愧、火必毁灭尔敌、</p>
<p>12耶和华欤、尔为我备平康、我之所为、皆尔为我为之、</p>
<p>13耶和华我上帝欤、尔之外、曾有他主辖我、今惟依尔、称道尔名、</p>
<p>14彼乃死而不苏、为幽魂不复起、尔临而灭之、泯没其志、</p>
<p>15尔增益斯民、耶和华欤、尔增益斯民、自获尊荣、恢廓斯土之境、</p>
<p>16耶和华欤、彼于难中寻求尔、受尔惩罚、则奉祈祷、</p>
<p>17妊妇临产痛苦、劬劳而号呼、我侪在尔耶和华前、亦犹是耳、</p>
<p>18怀妊劬劳、所产若风、未行拯救于地、未生居世之民、</p>
<p>19尔之死者将苏、我之尸身尽起、居尘土者、其醒而歌、因尔之露、乃光泽之露也、地将出其幽魂焉、○</p>
<p>20我民其来、入尔室、阖尔门、藏匿须臾、以待忿怒之过、</p>
<p>21盖耶和华出于其所、以罚地上居民之罪、地将暴露其血、被杀之人、不复掩盖、</p>

</div>
