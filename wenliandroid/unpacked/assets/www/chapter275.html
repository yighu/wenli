
<div>
<h3>第四章</h3>
<p>1民众既济约但、耶和华谕约书亚曰、</p>
<p>2当于民中简十二人、每支派一人、</p>
<p>3命之曰、自约但河中、祭司立足之所、取石十二、携之过河、置于今夜宿处、</p>
<p>4约书亚乃召所备之以色列人十二、每支派一人、</p>
<p>5谓之曰、入约但河、至尔上帝耶和华之匮前、按以色列支派之数、各取一石、荷之以肩、</p>
<p>6以为证于尔中、异日尔子孙问尔曰、此石何意、</p>
<p>7则曰、昔耶和华之约匮济约但、水绝流于其前、此石永为以色列人之志、</p>
<p>8以色列人按其支派之数、自约但中取石十二、携至宿处而置之、遵耶和华谕约书亚之命、</p>
<p>9约书亚又立石十二于约但河中、在舁约匮祭司立足之所、至今犹存、</p>
<p>10舁匮之祭司立约但中、待耶和华命约书亚谕民之事、摩西所命约书亚者、行之已毕、民济甚速、</p>
<p>11民既尽济、耶和华之匮与祭司亦济、为民目击、</p>
<p>12流便人、迦得人、及玛拿西支派之半、遵摩西所言、执兵先以色列人而济、</p>
<p>13备战者约四万、于耶和华前济河、至耶利哥平原以待战、</p>
<p>14是日耶和华使约书亚为大于以色列众前、毕生民畏之、如畏摩西然、○</p>
<p>15耶和华谕约书亚曰、</p>
<p>16命舁法匮之祭司、自约但而上、</p>
<p>17乃命之曰、尔其自约但而上、</p>
<p>18舁耶和华约匮之祭司、既自约但而上、立足陆地、河水复流原处、涨溢于岸如故、</p>
<p>19正月十日、民自约但而上、建营于耶利哥东界之吉甲、</p>
<p>20自河中所取之十二石、约书亚立之于吉甲、</p>
<p>21谓以色列人曰、异日尔之子孙、问其祖父曰、此石何意、</p>
<p>22可告之曰、昔以色列人由陆地过约但、</p>
<p>23盖尔上帝耶和华使约但水涸于尔前、以待尔济、如昔使红海涸于我前、以待我济然、</p>
<p>24使地上亿兆、皆知耶和华手有巨能、俾尔寅畏尔上帝耶和华、至于永世、</p>

</div>
