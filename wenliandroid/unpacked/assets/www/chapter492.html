
<div>
<h3>第五章</h3>
<p>1先知哈该、与易多孙撒迦利亚奉以色列上帝之名、传预言于犹大及耶路撒冷之犹大人、</p>
<p>2于是撒拉铁子所罗巴伯、约萨达子耶书亚、咸起、肇建耶路撒冷上帝之室、上帝之先知偕而助之、</p>
<p>3时、河西方伯达乃、及示他波斯乃、与其同侪至曰、建此室、成此垣、谁颁斯谕、</p>
<p>4我侪则曰、作此室者、其名伊何、</p>
<p>5上帝垂顾犹大长老、俾方伯等不止其工、迨奏大利乌、而得其诏、○</p>
<p>6河西方伯达乃、及示他波斯乃、与其同侪、河西亚法萨迦人、</p>
<p>7奉表于大利乌王其文曰、愿大利乌王安、</p>
<p>8愿王知之、我往犹大州、诣至大上帝之室、见其建以巨石、置材木于墙垣、工作殷勤、其事顺遂、</p>
<p>9我侪问其长老曰、建此室、成此垣、谁颁斯谕、</p>
<p>10又问为首者谁、欲录其名而奏于王、</p>
<p>11彼曰、我乃主宰天地上帝之仆、在昔多年、以色列之大王建筑斯室、我侪欲复建之、</p>
<p>12我列祖激天上上帝之怒、彼付之于迦勒底人、巴比伦王尼布甲尼撒之手、毁斯室、虏其民至巴比伦、</p>
<p>13巴比伦王古列元年降诏、使复建上帝室、</p>
<p>14上帝室中金银器皿、昔尼布甲尼撒自耶路撒冷之殿所取、置诸巴比伦庙者、古列王取之于彼、以付所立之方伯、名设巴萨、</p>
<p>15谓之曰、以此器皿、置诸耶路撒冷之殿、建上帝室于其所、</p>
<p>16设巴萨至、立耶路撒冷上帝室之基、迄今建筑、犹未告成、</p>
<p>17如王以为善、请稽巴比伦王库、知古列王果否降诏、使建上帝室在耶路撒冷、并请以王之旨示我、</p>

</div>
