
<div>
<h3>第九章</h3>
<p>1便雅悯人、有名基士者、乃亚斐亚玄孙、比歌拉曾孙、洗罗孙、亚别子也、甚为豪富、</p>
<p>2有子壮健俊秀、名曰扫罗、在以色列人中、俊秀为最、躯干修伟、自肩而上、高于凡民、</p>
<p>3其父基士失驴、谓子扫罗曰、汝携一仆、往寻厥驴、</p>
<p>4乃经以法莲山地、与沙利沙地、不得、又经沙琳地、亦不在彼、又经便雅悯地、亦未之见、</p>
<p>5至苏弗地、扫罗谓所偕之仆曰、不如旋归、恐父不驴之顾、而我是虑、</p>
<p>6曰、此邑有上帝仆、为众所尊、所言必应、莫若就之、庶几示我以当行之路、</p>
<p>7扫罗谓仆曰、如往、将以何物馈之、器中之粮已罄、无礼物以馈上帝仆、尚有何物乎、</p>
<p>8仆曰、我手有金一舍客勒四分之一、以馈上帝仆、求其示我以当行之路、</p>
<p>9昔以色列中、有人咨诹上帝、则曰、其来诣先见、盖今称先知、昔称先见也、</p>
<p>10扫罗曰、尔言善也、我侪往哉、遂诣上帝仆所在之邑、</p>
<p>11登入邑之阪、遇数少女出汲、问曰、先见在此乎、</p>
<p>12曰、然、即在尔前、当速往、彼今日至邑、因民在崇邱献祭、</p>
<p>13今彼未陟崇邱赴宴、尔入邑、必遇之、盖彼未临、则民不食、以其先祝嘏祭品、而后被请者食焉、尔其上、是时必遇之、</p>
<p>14二人遂上、入邑时、见撒母耳迎之而来、将陟崇邱、○</p>
<p>15扫罗未至前一日、耶和华示撒母耳曰、</p>
<p>16明日斯时、我遣便雅悯地之人就尔、尔必膏之、立为我民以色列之长、拯我民于非利士人手、盖我民之呼吁达于我前、我垂顾之、</p>
<p>17撒母耳见扫罗、耶和华谕之曰、我所言者、即斯人也、彼必统辖我民、</p>
<p>18扫罗就撒母耳于邑门、曰、请以先见之室告我、</p>
<p>19撒母耳曰、我即先见、尔其先我陟崇邱、今日与我共食、诘朝则任尔去、且以尔心所怀告尔、</p>
<p>20三日前所失之驴、尔毋庸虑、已获之矣、以色列所仰慕者谁乎、非尔及尔父全家乎、</p>
<p>21扫罗曰、我非便雅悯人、属以色列支派之至小者乎、便雅悯支派诸家之中、我家非至微者乎、曷与我言若是、</p>
<p>22撒母耳携扫罗与其仆入客堂、于被请者中、使坐首位、客约三十、</p>
<p>23撒母耳谓庖人曰、我所付尔、命尔别置之一脔、今其进之、</p>
<p>24庖人取腿、与其上所有、置扫罗前、撒母耳曰、此所存者、置于尔前食之、昔我宴宾、特为尔存之、以待斯时、是门扫罗与撒母耳共食、</p>
<p>25既下崇邱入邑、相叙于屋上、</p>
<p>26翌日夙兴、黎明时、撒母耳呼扫罗于屋上曰、起、我遣尔往、扫罗遂起、与撒母耳偕出、</p>
<p>27至于邑隅、撒母耳谓扫罗、命仆先行、仆既行、则又曰、尔暂立、我将使尔闻上帝之言焉、</p>

</div>
