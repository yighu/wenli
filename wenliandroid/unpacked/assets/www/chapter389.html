
<div>
<h3>第十四章</h3>
<p>1耶罗波安子亚比雅遘疾、</p>
<p>2耶罗波安谓妻曰、尔起改装、免人知尔为耶罗波安妻、往于示罗、在彼有先知亚希雅、即昔告我必为斯民之王者、</p>
<p>3当携十饼、暨薄饼、与蜜一瓶见之、彼必告尔、子将若何、</p>
<p>4耶罗波安妻如是而行、起往示罗、至亚希雅家、亚希雅年老、目眊不能视、</p>
<p>5耶和华告之曰、耶罗波安之妻将至、以子遘疾、而问于尔、彼入室时、必佯为他妇、尔当依我言告之、</p>
<p>6入门、亚希雅闻其足音、曰、耶罗波安之妻其入、奚佯为他妇哉、我已奉命、以凶事告尔、</p>
<p>7往告耶罗波安曰、以色列之上帝耶和华云、我自民中举尔、立为我民以色列之君、</p>
<p>8夺国于大卫家、以赐尔、而尔不效我仆大卫、守我诫命、一心从我、行我所悦、</p>
<p>9乃行恶较前人尤甚、立他神、铸偶像、激我之怒、弃而背我、</p>
<p>10故我必降灾于耶罗波安家、彼之丁男、无论被束者、自由者、悉绝之于以色列中、扫除耶罗波安全家、犹人扫除粪壤、以至净尽、</p>
<p>11凡属耶罗波安、死于邑者、犬必食之、死于野者、鸟必食之、耶和华言之矣、</p>
<p>12尔起旋归、足入城时、子必死焉、</p>
<p>13以色列众将为哀悼而葬之、属耶罗波安者、惟此子得入于墓、盖在耶罗波安家中、彼向以色列之上帝耶和华、显有善行、</p>
<p>14耶和华必兴一人、为以色列王、将绝耶罗波安家于彼日、何云彼日、即今是也、</p>
<p>15耶和华必击以色列、若苇摇于水中、拔之出于所锡列祖之美地、散之河外、因其作木偶、激耶和华之怒也、</p>
<p>16缘耶罗波安所犯之罪、使以色列人陷之、耶和华必弃以色列族、</p>
<p>17耶罗波安妻起而往、至得撒、履门阈、而子死焉、</p>
<p>18以色列众葬之、为之哀悼、如耶和华藉其仆先知亚希雅所言、</p>
<p>19耶罗波安其余事迹、及其战绩、与其政治、俱载于以色列列王纪、</p>
<p>20耶罗波安为王二十二年、与列祖偕眠、子拿答嗣位、○</p>
<p>21所罗门子罗波安为犹大王、即位时、年四十有一、在耶路撒冷为王、历十七年、耶路撒冷即耶和华自以色列诸支派中、所简以为寄名之所、罗波安母名拿玛、亚扪女也、</p>
<p>22犹大人行耶和华所恶、犯罪激耶和华之忌、较其列祖尤甚、</p>
<p>23在高冈之上、绿树之下、建崇邱、作柱像木偶、</p>
<p>24其地且有娈童、众行异邦可憎之事、即耶和华于以色列人前、所逐诸族之事、○</p>
<p>25罗波安王五年、埃及王示撒、上攻耶路撒冷、</p>
<p>26掠耶和华室及王宫之宝物、悉携之去、又掠所罗门所制之金干、</p>
<p>27罗波安王制铜干以代之、付于守宫门之侍卫长、</p>
<p>28王入耶和华室时、侍卫执干、后则反诸侍卫之室、</p>
<p>29罗波安其余事迹、凡其所为、俱载于犹大列王纪、</p>
<p>30罗波安与耶罗波安、常相战鬬、</p>
<p>31罗波安与列祖偕眠、同葬于大卫城、子亚比央嗣位、罗波安之母拿玛、亚扪女也、</p>

</div>
