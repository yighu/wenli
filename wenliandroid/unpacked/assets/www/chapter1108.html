
<div>
<h3>第五章</h3>
<p>1是以我侪既因信见义、则由我主耶稣基督和于上帝、</p>
<p>2亦由之因信而进于恩、即今所止者、且以仰望上帝之荣为乐、</p>
<p>3不宁惟是、即处患难亦乐也、盖知患难生强忍、</p>
<p>4强忍生练达、练达生希望、</p>
<p>5而希望不启羞、缘上帝之爱、由赐我之圣神、灌溉我心也、</p>
<p>6盖我侪尚弱时、基督依期为不虔者死、</p>
<p>7夫为义人死者、仅或有之、为善人死者、容或敢焉、</p>
<p>8惟我尚为罪人时、基督为我死、上帝之爱于此而彰、</p>
<p>9今我既因其血而见义、不更由之得救而免怒乎、</p>
<p>10盖我侪尚为敌时、由其子之死、得复和于上帝、既已复和、更必于其生得救矣、</p>
<p>11不第此也、既因我主耶稣基督、乐夫上帝、即今由之而得复和者也、○</p>
<p>12是以罪由一人入世、因罪而有死、于是死延于众、以皆获罪也、</p>
<p>13盖律未立、罪已在世、但无律、则不谓之罪、</p>
<p>14然自亚当至摩西、乃死乘权、以及非若亚当之罪而获罪者、夫亚当乃后至者之对像也、</p>
<p>15但愆尤不如恩赐、若以一人之愆尤、致众死亡、则上帝之恩、及因一人耶稣基督之恩赐、尤溢于众矣、</p>
<p>16且以一人干罪、亦不如恩赐、盖鞫由一人以定罪、恩赐则由多愆以见义也、</p>
<p>17若以一人之愆、致死乘权、则受洪恩及义之赐者、更由一人耶稣基督、而乘权于生矣、</p>
<p>18若然、则以一愆致众定罪、亦以一义致众见义而获生、</p>
<p>19盖如以一人之逆而众为罪、亦以一人之顺而众为义矣、</p>
<p>20且律既至、俾愆益增、罪既增、而恩愈洪矣、</p>
<p>21致如罪于死中乘权、恩亦若是由义乘权至于永生、惟因我主耶稣基督焉、</p>

</div>
