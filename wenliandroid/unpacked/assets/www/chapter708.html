
<div>
<h3>第六章</h3>
<p>1我子、尔若为邻作保、为人拊掌、</p>
<p>2则为尔口所陷、尔言所执、</p>
<p>3我子、既入邻之掌握、当行此以自救、速往恳求其人、</p>
<p>4勿闭目而寝、勿合睫而眠、</p>
<p>5尚其自救、如獐脱猎、如鸟脱捕、○</p>
<p>6怠惰者欤、往视厥蚁、察其所为、可得智慧、</p>
<p>7彼虽无帅、无督无长、</p>
<p>8夏时备食、穑时敛粮、</p>
<p>9怠惰者欤、偃卧何其久、寝睡何时兴、</p>
<p>10再寝片时、又睡片时、叉手偃卧片时、</p>
<p>11则尔贫穷之来如盗贼、匮乏之至如兵士、○</p>
<p>12言行乖谬、乃无赖之恶徒、</p>
<p>13以目致意、以足传情、以指指挥、</p>
<p>14中心乖戾、恒谋邪恶、播厥争端、</p>
<p>15故其灾害突至、勿遭摧折、无术补救、</p>
<p>16耶和华所恶者有六、所憎者有七、</p>
<p>17即目傲舌谎、手流无辜之血、</p>
<p>18心图恶谋、足趋邪慝、</p>
<p>19发诳言而妄证、于昆弟播争端、○</p>
<p>20我子、当守父命、勿弃母教、</p>
<p>21恒结之于心、系之于项、</p>
<p>22行时则导尔、卧时则卫尔、寤时则语尔、</p>
<p>23盖其诫为灯、其教为光、训诲之谴责、为生命之路、</p>
<p>24保尔脱于恶妇、免于外妇谄媚之舌、</p>
<p>25尔心勿恋其美色、勿为其眉睫所诱、</p>
<p>26人因妓女之故、仅余片饼、淫妇猎取宝贵之命、</p>
<p>27怀抱炎火、衣岂不焚、</p>
<p>28经行爇炭、足岂不灼、</p>
<p>29昵邻妻者亦如是、凡扪之者、不为无罪、</p>
<p>30盗若因饿、窃物充饥、人不之鄙、</p>
<p>31倘其被获、必偿七倍、罄厥家赀、</p>
<p>32淫人妻者、乃乏知识、凡行此者、必丧己命、</p>
<p>33受伤受辱、其耻莫能拭、</p>
<p>34盖人因嫉生怒、报复之日、必不宽宥、</p>
<p>35不顾赎金、虽多馈之、犹不满意、</p>

</div>
