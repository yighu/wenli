
<div>
<h3>第百四十篇</h3>
<p>大卫之诗使伶长歌之○</p>
<p>1耶和华欤、援我于恶人、护我于强暴兮、</p>
<p>2彼心谋恶、恒构战兮、</p>
<p>3利舌如蛇、唇藏蝮毒兮、</p>
<p>4耶和华欤、脱我于恶人之手、护我于强暴、彼定厥志、踬我步履兮、</p>
<p>5维彼骄人、为我置机槛、张绊索、施网道旁、为我设擭兮、○</p>
<p>6我谓耶和华曰、尔乃我上帝、耶和华欤、倾耳听我恳求之声兮、</p>
<p>7主耶和华、我拯救之力欤、在昔战鬬之日、尔蔽我首兮、</p>
<p>8耶和华欤、勿遂恶人之欲、勿成其谋、免其自高兮、</p>
<p>9昂首而围我者、愿其口之奸恶、反乎己身兮、</p>
<p>10愿爇炭堕其上、愿其投于火焰、陷于深坑、不复兴起兮、</p>
<p>11谗谤者、不得坚立于世、强暴者、灾祸必猎取之、倾覆其人兮、</p>
<p>12我知耶和华必为困苦者折中、为穷乏者辨屈兮、</p>
<p>13义人必称颂尔名、正人必居处尔前兮、</p>

</div>
