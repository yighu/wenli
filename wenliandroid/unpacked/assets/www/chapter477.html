
<div>
<h3>第二十六章</h3>
<p>1犹大民众立乌西雅、又名亚撒利雅继其父亚玛谢为王、时、年十有六岁、</p>
<p>2亚玛谢与列祖偕眠后、乌西雅恢复以禄、归于犹大、而重建之、</p>
<p>3乌西雅即位时、年十有六岁、在耶路撒冷为王、历五十二年、其母名耶可利雅、耶路撒冷人也、</p>
<p>4乌西雅行耶和华所悦、效其父亚玛谢所为、</p>
<p>5当通晓上帝显示之撒迦利亚存日、乌西雅决志寻求上帝、其寻求耶和华时、上帝使之亨通、</p>
<p>6往攻非利士人、毁迦特雅比尼亚实突之城垣、在亚实突境内与非利士人中建邑、</p>
<p>7上帝助其攻非利士人、与居姑珥巴力之亚拉伯人、及米乌尼族、</p>
<p>8亚扪人纳贡于乌西雅、乌西雅之声名洋溢、至埃及界、因其甚强故也、</p>
<p>9乌西雅在耶路撒冷建楼于隅门、谷门、城曲之处、而巩固之、</p>
<p>10亦建楼于旷野、及洼地平原、且多凿井、以其群畜多也、又在山地良田、有农夫与治葡萄者、以其悦农事也、</p>
<p>11且有战士一军、分队而出、循缮写耶利、与营长玛西雅所核之数、王之将帅哈拿尼雅辖之、</p>
<p>12族长总数、计二千六百人、俱为勇士、</p>
<p>13率军旅三十万七千五百人、皆有勇力战鬬、助王攻敌、</p>
<p>14乌西雅为其军旅备干戈甲胄弓、与激射之石、</p>
<p>15在耶路撒冷作机、乃巧匠所创、置于城楼角楼、以发矢与巨石、乌西雅之声名传及远方、盖得异常之助、至于强盛也、○</p>
<p>16彼既强盛、心则高傲、致行邪僻、干犯其上帝耶和华、入耶和华殿、欲焚香于香坛、</p>
<p>17祭司亚撒利雅与耶和华之祭司八十人、俱为勇者、随之而入、</p>
<p>18阻之曰、乌西雅欤、焚香于耶和华、非尔之职、乃亚伦子孙为祭司、区别以焚香者之职、尔干罪矣、其出圣所、不得尊荣于上帝耶和华也、</p>
<p>19乌西雅怒、执鼎焚香、其向祭司怒时、在耶和华室香坛侧、祭司前、额忽生癞、</p>
<p>20祭司长亚撒利雅与众祭司观之、见其额生癞、乃促之出、彼即速出、因耶和华击之也、</p>
<p>21乌西雅王患癞至死、独居异室、绝于耶和华室、其子约坦理家政、治国民、</p>
<p>22乌西雅其余事迹之始末、亚摩斯子先知以赛亚记之、</p>
<p>23乌西雅与列祖偕眠、因谓为癞者、葬于王陵之田、列祖之侧、子约坦嗣位、</p>

</div>
