
<div>
<h3>第四十篇</h3>
<p>大卫之诗使伶长歌之○</p>
<p>1我耐望耶和华、彼倾听我呼吁兮、</p>
<p>2援我于陷阱、出我于淤泥、立我足于磐石、稳我步履兮、</p>
<p>3使我口讴新歌、颂我上帝、多人见之、寅畏而恃耶和华兮、</p>
<p>4惟恃耶和华、不从骄泰虚伪之辈、斯人其有福兮、</p>
<p>5耶和华我上帝欤、尔所作之妙工、及向我之意念甚多、不能悉陈、若欲称述、不可胜数兮、</p>
<p>6祭祀礼仪、非尔所悦、燔祭罪祭、非尔所欲、尔启我耳兮、</p>
<p>7我则曰、我来矣、命我之言、经卷载之兮、</p>
<p>8我上帝欤、尔旨我乐遵、尔律在我心兮、</p>
<p>9我于大会中、宣公义之嘉音、必不缄口、尔耶和华所知兮、</p>
<p>10尔之公义、我未匿之于心、尔之信实拯教、我已宣之、尔之慈惠诚实、于大会中、我未隐之兮、</p>
<p>11耶和华欤、尔之矜恤、勿靳于我、尔之慈惠诚实、恒祐我兮、</p>
<p>12灾祸环我、不可胜计、罪戾迫我、不能昂首、其数多越于发、我心丧失兮、</p>
<p>13耶和华欤、以救我为悦、耶和华欤、其助我维亟兮、</p>
<p>14索我命者、愿其同蒙羞耻、幸我灾者、愿其却退受辱兮、</p>
<p>15向我曰嘻嘻者、愿其惭怍而惊骇兮、</p>
<p>16惟尔是求者、愿其因尔欢欣喜乐、悦尔拯救者、宜恒称耶和华为大兮、</p>
<p>17我乃贫乏、惟主眷顾、我上帝欤、尔为我辅助、我拯救、祈勿延缓兮、</p>

</div>
