
<div>
<h3>第二章</h3>
<p>1越十四年、我与巴拿巴复上耶路撒冷、亦携提多、</p>
<p>2乃依启示而往、且以我在异邦所宣福音告之、惟私陈于有令闻者、免我前后奔驰为徒然也、</p>
<p>3偕我之提多、希利尼人也、未尝强之受割、</p>
<p>4因有私引之伪兄弟潜入、窥我侪于基督耶稣所得之自由、欲仆我侪、</p>
<p>5我未尝一时服而让之、为使福音之真、恒存尔中、</p>
<p>6至于有名望者、无论何如人、与我无涉、盖上帝不以貌视人、彼有名望者、无所增益于我、</p>
<p>7反乎此、既见主托我宣福音于未受割者、亦犹托彼得宣于已受割者、</p>
<p>8盖感彼得为使徒于受割者、亦感我为使徒于异邦、</p>
<p>9且知赐我之恩、雅各矶法约翰、人所视为柱石者、则施右手相交之礼、于我及巴拿巴、俾适异邦而彼往受割者、</p>
<p>10惟欲我侪顾念贫者、我亦殷勤为是也、○</p>
<p>11然矶法至安提阿、我面诤之、以其干咎也、</p>
<p>12盖有自雅各来者、未至时、彼与异邦人同食、及至、则退而自别、畏受割者也、</p>
<p>13其余之犹太人、亦相率为伪、甚至巴拿巴亦受其诱、而效尤焉、</p>
<p>14我见其行不端、不依福音之真、遂于众前语之曰、尔犹太人也、所行既如异邦人、非如犹太人、胡为强异邦人如犹太人乎、</p>
<p>15夫我侪本犹太人、非异邦罪人、</p>
<p>16既知人之见义、非由行律、乃由信耶稣基督、则信乎耶稣基督、俾由信而见义、不由行律、盖无人由行律而见义也、</p>
<p>17我侪于基督而求见义、仍不免为罪人、则基督岂为罪之役乎、非也、</p>
<p>18我若复建素所毁者、则自表为干律者矣、</p>
<p>19盖我由律已死于律、致得生于上帝、</p>
<p>20我已与基督同钉十架、而我尚生、非我也、基督生于我中也、今我生于形躯者、乃因信而生、即信上帝子爱我而为我捐己者也、</p>
<p>21我不虚上帝之恩、盖义若由律、则基督之死为徒然矣、</p>

</div>
