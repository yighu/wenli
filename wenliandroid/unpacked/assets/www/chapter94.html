
<div>
<h3>第二十八章</h3>
<p>1以撒召雅各、为之祝嘏、嘱曰、毋娶迦南女为室、</p>
<p>2起往巴旦亚兰、诣尔母父彼土利家、娶尔母兄拉班之女为室、</p>
<p>3愿全能之上帝、锡嘏于尔、使尔生育繁衍、为众族祖、</p>
<p>4以亚伯拉罕之嘏锡尔、及尔苗裔、俾承所旅之地、即昔上帝所赐亚伯拉罕者、</p>
<p>5以撒遣雅各、遂往巴旦亚兰、投亚兰人彼土利子拉班、即以扫雅各母利百加之兄、○</p>
<p>6以扫见以撒为雅各祝嘏、遣至巴旦亚兰、在彼娶妻、祝时、嘱其毋娶迦南女为室、</p>
<p>7又见雅各循父母命、往巴旦亚兰、</p>
<p>8知迦南女不悦于父、</p>
<p>9乃适以实玛利家、于其二妻外、更娶亚伯拉罕孙、以实玛利女、尼拜约妹玛哈拉为室、○</p>
<p>10雅各离别是巴、向哈兰而行、</p>
<p>11日既没、至一方宿焉、取石为枕而卧、</p>
<p>12梦有梯立于地、顶及于天、上帝之使、陟降其上、</p>
<p>13耶和华立其巅曰、我乃耶和华、尔祖亚伯拉罕、与以撒之上帝、尔所寝之地、悉以畀尔、爰及苗裔、</p>
<p>14尔裔必繁衍如土尘、蔓延四方、天下万民、将缘尔与裔而获福、</p>
<p>15我必偕尔、无论何往、我必护尔、使归斯土、不汝遐弃、吾所许者、必践其言、</p>
<p>16雅各醒曰、耶和华果在此、而我不知、</p>
<p>17乃惧、曰、此地何其可畏、非他、乃上帝之室、天之门也、○</p>
<p>18雅各夙兴、以所枕之石立为柱、倾膏其上、</p>
<p>19其邑原名路斯、易之曰伯特利、</p>
<p>20雅各许愿曰、如上帝偕我、佑我于所行之路、赐我以衣食、</p>
<p>21使安然而返父家、则耶和华必为我之上帝、</p>
<p>22所立柱石、将为上帝室、凡上帝所锡我者、十输其一以献之、</p>

</div>
