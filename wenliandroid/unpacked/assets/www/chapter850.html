
<div>
<h3>第三十一章</h3>
<p>1耶和华曰、其时我必为以色列各家之上帝、彼为我民、</p>
<p>2耶和华曰、以色列免于锋刃之遗民、在我往锡绥安之际、乃蒙恩宠于旷野、</p>
<p>3Template:民曰耶和华自远方见于我曰、我以永爱爱尔、故以恒慈导尔、</p>
<p>4以色列处女欤、我必复建尔、俾尔坚立如故、执鼗为仪、与欢欣之众舞蹈而出、</p>
<p>5尔必复植葡萄园于撒玛利亚诸山、植者植之、而食其果、</p>
<p>6时日将至、以法莲山之守望者必呼曰、其起、尔我陟锡安山、诣我上帝耶和华、</p>
<p>7耶和华曰、宜为雅各欣喜讴歌、为诸国之首邦、大声喧传、颂美曰、耶和华欤、拯尔以色列之遗民、</p>
<p>8我将导之自北方、集之自地极、瞽者跛者、怀妊者、临产者、咸与之偕、成为大会而返、</p>
<p>9彼将哭泣而来、为我所导、且祷且行、我使之经溪滨、循正直之途、而不颠踬、盖我为以色列之父、以法莲为我首生之子、○</p>
<p>10维尔列邦、其听耶和华言、宣扬于远岛曰、散以色列者、必集而守之、如牧人于其群羊焉、</p>
<p>11盖耶和华赎雅各、援之脱强于彼者之手、</p>
<p>12彼众必至、在锡安山之高处讴歌、沾耶和华之慈惠、得谷酒油、及牛羊之稚者、心如灌溉之园、不复愁苦、</p>
<p>13斯时也、处女舞蹈欢欣、少者老者同乐、盖我使之转哀为乐、加以慰藉、俾易忧为喜也、</p>
<p>14我必以甘旨餍祭司之心、以慈惠饫我民之意、耶和华言之矣、○</p>
<p>15耶和华曰、在拉玛闻声、号啕痛哭、乃拉结氏哭子、而不受慰、以其无存也、</p>
<p>16耶和华曰、禁尔声、勿号泣、止尔目、勿流涕、缘尔之工必获赏赉、必自敌国而返、耶和华言之矣、</p>
<p>17又曰、届尔暮年、有所希望、尔之子女、必归故土、</p>
<p>18我闻以法莲为己悲叹曰、尔责我、而我受责、我若未习负轭之犊、求尔转我、我则转焉、盖尔乃我之上帝耶和华也、</p>
<p>19我既被转、后则悛改、我受教而拊髀、缘负幼时之辱、合羞抱愧、</p>
<p>20以法莲为我之爱子乎、为可悦之子乎、我每言及、则深念之、心为之动、我必矜恤之、耶和华言之矣、○</p>
<p>21以色列处女欤、当立路表途柱、而定志趋、循尔所由之道、尔其复返、归尔诸邑、</p>
<p>22悖逆之女欤、行止靡定、将至何时、耶和华于世创一新事、以女卫男是也、○</p>
<p>23万军之耶和华、以色列之上帝曰、我返其俘囚时、人在犹大地、及其属邑、必曰、义宅圣山欤、愿耶和华锡嘏于尔、</p>
<p>24犹大与其属邑、必有耕耘者、牧羊者、偕处其中、</p>
<p>25盖我饫困惫者之心、畅忧戚者之怀、</p>
<p>26Template:耶利米曰其时我寤、则觉其睡之甜、○</p>
<p>27耶和华曰、时日将至、我必以人畜之种、播于以色列家、及犹大家、</p>
<p>28耶和华曰、昔我儆醒而拔之、毁之、覆之、困苦之、翦灭之、后亦儆醒而建之、植之、</p>
<p>29是日也、人不复言父食酸葡萄、而子齿软、</p>
<p>30各因己罪而死、凡食酸葡萄者、其齿必软、○</p>
<p>31耶和华曰、时日将至、我与以色列家、及犹大家、必立新约、</p>
<p>32非依我与其祖之约、即援其手、导出埃及时所立者、我虽为其夫、彼乃背我约、耶和华言之矣、</p>
<p>33耶和华曰、斯日以后、我与以色列家所立之约、乃以我律赋其衷、铭其心、我为彼上帝、彼为我民、</p>
<p>34不复各训其邻里昆弟曰、当识耶和华、盖自尊逮卑、皆必识我、我将宥其愆尤、不复忆其罪戾、耶和华言之矣、</p>
<p>35耶和华锡日为白昼之光、定月与星为黑夜之光、翻腾沧海、使其波涛漰渤、万军之耶和华、乃其名也、</p>
<p>36曰、若此定例可废于我前、则以色列裔亦可废于我前、永不为国、</p>
<p>37如能上度穹苍、下测地基、则我因以色列裔所为、必遗弃之、耶和华言之矣、</p>
<p>38耶和华曰、时日将至、是邑必为耶和华复建、自哈楠业楼、至邑隅之门、</p>
<p>39量度之绳、必直至迦立山、绕及歌亚、</p>
<p>40弃尸与灰之谷、暨诸田畴、至汲沦溪、延及东方马门之隅、必归耶和华为圣、不复拆毁倾覆、以迄永世、</p>

</div>
