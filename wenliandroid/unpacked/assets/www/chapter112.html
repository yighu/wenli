
<div>
<h3>第四十六章</h3>
<p>1以色列携凡所有启行、至别是巴、献祭于父以撒之上帝、</p>
<p>2夜间、上帝于异象中、呼以色列曰、雅各、雅各、曰、吾在此、</p>
<p>3曰、我乃上帝、即尔父之上帝、尔往埃及、勿惧、在彼、我必使尔成为大国、</p>
<p>4我将偕尔至埃及、导尔归故土、约瑟将按厥手、俾尔瞑目、</p>
<p>5雅各由别是巴启行、诸子以法老所遣之车、载父雅各、及其妻孥、</p>
<p>6雅各与其戚属、挈群畜、暨在迦南所得之货财、往于埃及、</p>
<p>7诸子、诸孙、诸女、诸孙女、咸至埃及、○</p>
<p>8以色列族至埃及者、其名如左、雅各与其诸子、长子流便、</p>
<p>9流便之子、哈诺、法路、希斯仑、迦米、</p>
<p>10西缅之子、耶母利、雅悯、阿辖、雅斤、琐辖、及迦南女所生之扫罗、</p>
<p>11利未之子、革顺、哥辖、米拉利、</p>
<p>12犹大之子、珥、俄南、示拉、法勒斯、谢拉、珥与俄南死于迦南、法勒斯之子希斯伦、哈母勒、</p>
<p>13以萨迦之子、陀拉、普瓦、约伯、伸仑、</p>
<p>14西布伦之子、西烈、以伦、雅利、</p>
<p>15此利亚在巴旦亚兰、从雅各所生之子孙、与女底拿、共三十三人、</p>
<p>16迦得之子、洗非芸、哈基、书尼、以斯本、以利、亚罗底、亚列利、</p>
<p>17亚设之子、音拿、亦施瓦、亦施韦、比利亚、及女西拉、比利亚之子、希别、玛结、</p>
<p>18此拉班所赐利亚之婢悉帕、从雅各所生之子孙、共十六人、</p>
<p>19雅各妻拉结之子、约瑟、便雅悯、</p>
<p>20安邑祭司波提非拉女亚西纳、在埃及从约瑟生玛拿西、以法莲、</p>
<p>21便雅悯之子、比拉、比结、亚实别、基拉、乃幔、以希、罗实、母平、户平、亚勒、</p>
<p>22此拉结从雅各所生之子孙、共十四人、</p>
<p>23但之子户伸、</p>
<p>24拿弗他利之子、雅薛、沽尼、耶色、示冷、</p>
<p>25此拉班所赐拉结之婢辟拉、从雅各所生之子孙、共七人、</p>
<p>26凡雅各所出、同至埃及者、共六十六人、子妇不与焉、</p>
<p>27约瑟在埃及生二子、属于雅各家至埃及者、共七十人、○</p>
<p>28雅各遣犹大先诣约瑟、导往歌珊、众咸至焉、</p>
<p>29约瑟备车、往歌珊迓父、见之、抱颈而哭不辍、</p>
<p>30以色列谓约瑟曰、尔既尚存、我见汝面、虽死无憾、</p>
<p>31约瑟谓昆弟及父家曰、我将往告法老、昔在迦南、我之昆弟暨父家咸至、</p>
<p>32彼乃牧者、养畜为业、今携牛羊、及凡所有而至、</p>
<p>33法老召尔时、问汝何业、</p>
<p>34则曰、尔仆自幼迄今、养畜为业、我祖亦然、如是、可居歌珊、盖埃及人视牧者为可憎也、</p>

</div>
