
<div>
<h3>第十五章</h3>
<p>1兄弟乎、今我示尔、昔我所宣于尔之福音、即尔所受而赖之以立者、</p>
<p>2尔若守之、而所信非虚、则由之得救、</p>
<p>3我以所受授尔、首焉者、即基督依经所载、为我罪而死、</p>
<p>4既葬、三日复起、亦依经言也、</p>
<p>5见于矶法、次见于十二使徒、</p>
<p>6又同时见于兄弟五百余人、其中虽有已寝者、然强半犹存焉、</p>
<p>7又见于雅各、见于诸使徒、</p>
<p>8卒见于我、如未及产期而生者、</p>
<p>9我乃使徒之微者、曾窘逐上帝会、不堪称为使徒也、</p>
<p>10我今为何如人、乃由上帝之恩、其恩施我非徒然也、我服劳越众、要非我也、上帝之恩偕我也、</p>
<p>11无论我与彼、如此宣之、尔曹亦如此信之、○</p>
<p>12既宣基督自死复起、何尔中有谓无死而复起者乎、</p>
<p>13若无死者复起、则基督未起、</p>
<p>14基督未起、则我之所宣乃虚、尔之信亦虚、</p>
<p>15死者不起、则上帝未尝起基督、而我证其起之、适为妄证于上帝、</p>
<p>16死者不起、则基督未尝见起、</p>
<p>17基督未起、则尔之信徒然、而尔仍在罪中矣、</p>
<p>18其宗基督而已寝者、亦沦亡焉、</p>
<p>19若我侪望于基督者、第在今生、则较众尤为可悯也、○</p>
<p>20然基督诚自死复起、为诸寝者先、先原文作初实之果</p>
<p>21既因乎人而致死、亦因乎人而致死者复起、</p>
<p>22盖如在亚当而众死、亦在基督而众复生、</p>
<p>23但各依其序、基督为先、次则属基督者、于其临格时也、</p>
<p>24基督既废诸政、诸权、诸能、付其国于父上帝、则末期至矣、</p>
<p>25盖基督必秉权、迨置诸敌于其足下、</p>
<p>26其终所灭之敌、即死也、</p>
<p>27经云、上帝服万有于其足下、既曰服万有、则服万有者不在其中也、明矣、</p>
<p>28万有既服之、则子亦服于服万有者、俾上帝为万有于万有之中、○</p>
<p>29不然、为死者受洗何为耶、若死者概不复起、则为之受洗何故也、</p>
<p>30且我侪何为恒冒险哉、</p>
<p>31兄弟乎、我于我主基督耶稣、因尔而夸者为誓、我乃日日死也、</p>
<p>32昔我于以弗所、若效常人鬬兽、有何益哉、若死者不见起、毋宁式饮式食、盖明日将死矣、</p>
<p>33勿受欺、滥交败善行、</p>
<p>34宜儆醒以行义、勿干罪、盖有不知上帝者、我言此以愧尔、○</p>
<p>35或问死者如何见起、以若何之体而来乎、</p>
<p>36愚哉、尔所播者、不死则不生、</p>
<p>37且所播者、非将有之体、或麦或他谷、惟粒耳、</p>
<p>38上帝随意赐体、种各有其体、</p>
<p>39形躯非一、有人兽禽鱼之别、</p>
<p>40有在天之体、有在地之体、在天者之荣、异于在地者、</p>
<p>41日有其荣、月有其荣、星有其荣、而此星之荣、异于彼星、</p>
<p>42死者复起亦然、播于必朽、起于不朽、</p>
<p>43播于辱而起于荣、播于弱而起于强、</p>
<p>44播乃血气之体、起则灵性之体、既有血气之体、亦有灵性之体、</p>
<p>45经云、始之亚当、成维生之魂、终之亚当、为赐生之灵、</p>
<p>46然属灵者非在先、属血气者在先、属灵者继之、</p>
<p>47先者本乎地而属土、后者乃本乎天、</p>
<p>48属土者如何、凡属土者亦如何、属天者如何、凡属天者亦如何、</p>
<p>49我侪既有属土者之状、亦将有属天者之状矣、○</p>
<p>50兄弟乎、我谓血气不能承上帝国、必朽不能承不朽、</p>
<p>51我以奥秘示尔、我侪不尽寝、乃将尽化、</p>
<p>52顷刻瞬息之间、于末次角响时则然、盖角将响、死者见起而不朽、而我侪化矣、</p>
<p>53此必朽者、将衣以不朽、此必死者、将衣以不死、</p>
<p>54必朽者既衣以不朽、必死者既衣以不死、所记死被消灭者之言、应矣、</p>
<p>55死乎、尔胜安在、死乎、尔锋安在、</p>
<p>56死之锋罪也、罪之权律也、</p>
<p>57感谢上帝、赐我侪由主耶稣基督得胜焉、</p>
<p>58故我所爱之兄弟、当贞固不摇、恒务主工、盖知尔曹之劳、于主非徒然也、</p>

</div>
