
<div>
<h3>第一章</h3>
<p>1以色列族出埃及后、二年二月朔、耶和华在西乃野、会幕中、谕摩西曰、</p>
<p>2以色列会众、循其室家宗族、凡诸丁男、按名以核其数、</p>
<p>3自二十岁以上、能临陈之以色列人、尔及亚伦、当依其行伍而计之、</p>
<p>4每支派中、当有一人偕尔、为其族长、</p>
<p>5偕尔之人、其名列下、属流便者、示丢珥子以利蓿、</p>
<p>6属西缅者、苏利沙代子示路蔑、</p>
<p>7属犹大者、亚米拿达子拿顺、</p>
<p>8属以萨迦者、苏押子拿坦业、</p>
<p>9属西布伦者、希伦子以利押、</p>
<p>10约瑟之裔、属以法莲者、亚米忽子以利沙玛、属玛拿西者、比大蓿子迦玛列、</p>
<p>11属便雅悯者、基多尼子亚比但、</p>
<p>12属但者、亚米沙代子亚希以谢、</p>
<p>13属亚设者、俄兰子帕结、</p>
<p>14属迦得者、丢珥子以利雅萨、</p>
<p>15属拿弗他利者、以南子亚希拉、</p>
<p>16此乃自会中所简、宗族之牧伯、皆为以色列军中之长、</p>
<p>17以上所列诸名、摩西亚伦召之、</p>
<p>18二月朔、集会众、循其室家宗族、自二十岁以上、依其名数、述其谱系、</p>
<p>19摩西遵耶和华命、在西乃野核其数、○</p>
<p>20以色列长子、流便子孙、循其室家宗族、依其名数、自二十岁以上、凡诸丁男、能临陈者、</p>
<p>21计四万六千五百、</p>
<p>22西缅子孙、循其室家宗族、依其名数、自二十岁以上、凡诸丁男、能临陈者、</p>
<p>23计五万九千三百、</p>
<p>24迦得子孙、循其室家宗族、依其名数、自二十岁以上、能临陈者、</p>
<p>25计四万五千六百五十、</p>
<p>26犹大子孙、循其室家宗族、依其名数、自二十岁以上、能临陈者、</p>
<p>27计七万四千六百、</p>
<p>28以萨迦子孙、循其室家宗族、依其名数、自二十岁以上、能临陈者、</p>
<p>29计五万四千四百、</p>
<p>30西布伦子孙、循其室家宗族、依其名数、自二十岁以上、能临陈者、</p>
<p>31计五万七千四百、</p>
<p>32约瑟之裔、以法莲子孙、循其室家宗族、依其名数、自二十岁以上、能临陈者、</p>
<p>33计四万有五百、</p>
<p>34玛拿西子孙、循其室家宗族、依其名数、自二十岁以上、能临陈者、</p>
<p>35计三万二千二百、</p>
<p>36便雅悯子孙、循其室家宗族、依其名数、自二十岁以上、能临陈者、</p>
<p>37计三万五千四百、</p>
<p>38但之子孙、循其室家宗族、依其名数、自二十岁以上、能临陈者、</p>
<p>39计六万二千七百、</p>
<p>40亚设子孙、循其室家宗族、依其名数、自二十岁以上、能临陈者、</p>
<p>41计四万一千五百、</p>
<p>42拿弗他利子孙、循其室家宗族、依其名数、自二十岁以上、能临陈者、</p>
<p>43计五万三千四百、</p>
<p>44以上所载、乃摩西亚伦与以色列之牧伯十二人、各为其宗族所核计、</p>
<p>45以色列人、按其宗族、自二十岁以上、能临陈者、</p>
<p>46综计六十万三千五百五十人、</p>
<p>47利未宗族、不列其数、</p>
<p>48盖耶和华曾谕摩西曰、</p>
<p>49利未支派勿核、勿与以色列族同计其数、</p>
<p>50必立之以理法幕、及其器皿、与其所有、彼必舁幕暨器、供役其中、四周建营、</p>
<p>51徙幕时、利未人撤之、张幕时、利未人立之、外人近其侧、必致之死、</p>
<p>52以色列众张幕、各在其营、各循其纛、各依其伍、</p>
<p>53惟利未人建营、当环法幕、免以色列会众干怒、守卫法幕、乃利未人之责任、</p>
<p>54以色列族、遵耶和华所谕摩西之命而行、</p>
<p>↑返回页首</p>

</div>
