
<div>
<h3>第三十五章</h3>
<p>1耶和华谕我曰、</p>
<p>2人子欤、其面西珥山而预言曰、</p>
<p>3主耶和华云、西珥山乎、我为尔敌、必举手攻尔、使尔荒凉、令人骇异、</p>
<p>4毁尔城邑、使尔荒凉、则知我乃耶和华、</p>
<p>5因尔恒怀仇怨、且于以色列族遭难之时、受罚之际、付之于刃、</p>
<p>6主耶和华曰、我指己生而誓、我必使尔遭血、血必追袭尔、尔既不恶血、故血必追袭尔也、</p>
<p>7我将使西珥山荒凉、令人骇异、往来之人、绝于其中、</p>
<p>8被戮者遍于山冈、被刃者仆于陵谷溪涧、</p>
<p>9我将使尔恒为荒墟、尔之城邑、无人居处、则知我乃耶和华、</p>
<p>10尔曰、此二国二族、必归于我、为我所有、第耶和华在彼、</p>
<p>11故主耶和华曰、我指己生而誓、尔以憾恨、而忿嫉我民、我必依此待尔、我鞫尔时、必自显于其中、</p>
<p>12尔指以色列山冈谤渎云、彼既荒凉、付我吞噬、必知我耶和华悉闻斯言矣、</p>
<p>13尔以口向我夸大、烦言攻我、我已闻之、</p>
<p>14主耶和华曰、全地欢乐之际、我必使尔荒凉、</p>
<p>15尔因以色列族之业荒凉而喜、我必依尔所行而报尔、西珥山乎、尔及以东全地、必皆荒凉、则知我乃耶和华、</p>

</div>
