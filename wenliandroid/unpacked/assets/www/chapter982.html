
<div>
<h3>第十四章</h3>
<p>1耶和华之日将至、尔物被掠、必在尔中分之、</p>
<p>2盖我必集万邦、与耶路撒冷战、其城被取其室被劫、其女被玷、邑民之半、将为俘囚、其余之民、则不见绝于邑中、</p>
<p>3维时、耶和华必出、与列邦战、如昔日之战焉、</p>
<p>4是日、其足立于耶路撒冷东之橄榄山、橄榄山必中裂、自东至西、成为巨谷、其山半移于北、半移于南、</p>
<p>5山谷延及亚萨、尔曹将循之而遁、若犹大王乌西雅时、因避地震而遁、我上帝耶和华必莅临、诸圣者偕之、</p>
<p>6是日无光、明星敛曜、</p>
<p>7此乃唯一之日、为耶和华所知、非昼非夜、至暮有光、</p>
<p>8是日必有活水、出自耶路撒冷、半流东海、半流西海、冬夏皆然、</p>
<p>9耶和华将为天下之王、是日耶和华乃惟一、其名亦惟一、</p>
<p>10斯土将成为平原、自迦巴至耶路撒冷南之临门、耶路撒冷必将卓越、而居其所、自便雅悯门、至首门之处、延及隅门、复自哈楠业楼、至王之酒醡、</p>
<p>11必有人处于其中、不复见诅、耶路撒冷民安然而居、</p>
<p>12惟彼列邦、与耶路撒冷战者、耶和华必加之以灾、其足尚立时、其肉即腐、目腐于眶、舌腐于口、</p>
<p>13是日耶和华必使其中、大为扰乱、邻里互相执手、举手相击、</p>
<p>14犹大亦在耶路撒冷而战、四周列邦之货财、金银衣服、聚集繁多、</p>
<p>15马骡驼驴、营中诸畜、所遘之灾、亦必如此、</p>
<p>16凡曾攻耶路撒冷者、列邦所余之民、每岁必上、崇拜其王万军之耶和华、守构庐节、</p>
<p>17地上万族、不上耶路撒冷、崇拜其王万军之耶和华者、雨不降之、</p>
<p>18若埃及族、不上而至、亦必遘灾、如不上而守构庐节之列邦、遘耶和华所降之灾然、</p>
<p>19埃及与列邦、凡不上而守构庐节者、其罚乃此、</p>
<p>20是日马铃之上、必有文云、为圣于耶和华、耶和华室中之鼎、必若坛前之盂、</p>
<p>21耶路撒冷犹大之鼎、俱为圣于万军之耶和华、凡献祭者、将取而烹之于其中、是日不复有迦南人、在万军耶和华之室矣、</p>

</div>
