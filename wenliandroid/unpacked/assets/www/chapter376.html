
<div>
<h3>第一章</h3>
<p>1大卫王寿高年迈、覆以衾而不暖、</p>
<p>2臣仆告曰、当为我主我王、求一处女、侍于王前、以奉养王、卧于王怀、使我主我王得温暖焉、</p>
<p>3遂于以色列四境、求佳丽之女、得书念女亚比煞、携之诣王、</p>
<p>4女艳甚、乃以奉养服事王、惟王不御焉、○</p>
<p>5哈及之子亚多尼雅自高曰、我必为王、遂备车骑、简五十人、趋于其前、</p>
<p>6彼乃后押沙龙而生、姿容甚美、其父未尝使之不乐、曰、尔何行此、</p>
<p>7亚多尼雅、与洗鲁雅子约押、及祭司亚比亚他同议、二人从而助之、</p>
<p>8惟祭司撒督、及耶何耶大子比拿雅、先知拿单、示每、利以、暨大卫之勇士、皆弗从之、</p>
<p>9亚多尼雅在隐罗结侧、琐希列石旁、宰牛羊肥畜、请其兄弟、王之诸子、及王臣仆犹大众、</p>
<p>10惟先知拿单、与比拿雅、及众勇士、暨弟所罗门、俱不请焉、</p>
<p>11拿单告所罗门母拔示巴曰、哈及子亚多尼雅为王、尔未闻之乎、我主大卫未之知也、</p>
<p>12今请容我为尔画策、拯尔及尔子所罗门之命、</p>
<p>13当入觐大卫王、告之曰、我主我王欤、昔非与婢誓曰、尔子所罗门、必继我为王、而坐我位乎、今亚多尼雅为王、何也、</p>
<p>14尔与王言之际、我亦踵入、以证尔言、</p>
<p>15拔示巴遂入内室觐王、王甚老迈、书念女亚比煞侍之、</p>
<p>16拔示巴鞠躬拜王、王曰、尔何所欲、</p>
<p>17曰、我主欤、昔尔指尔上帝耶和华、与婢誓曰、尔子所罗门、必继我为王、而坐我位、</p>
<p>18今亚多尼雅为王、我主我王不之知也、</p>
<p>19彼宰牛羊肥畜甚多、请王众子、与祭司亚比亚他、及军长约押、惟尔仆所罗门、彼未请之、</p>
<p>20我主我王欤、今以色列众目仰尔、而待尔言、谁继我主我王之位、</p>
<p>21不然、则我主我王、与列祖偕眠时、我与我子所罗门、必视为罪人矣、○</p>
<p>22妇与王言时、先知拿单入、</p>
<p>23或告王曰、先知拿单至矣、拿单既至王前、俯伏于地、</p>
<p>24曰、我主我王、尔岂言亚多尼雅继我为王、而坐我位乎、</p>
<p>25今日彼往、多宰牛羊肥畜、请王众子、与诸军长、及祭司亚比亚他、众饮食于其前、呼曰、亚多尼雅王万岁、</p>
<p>26惟我尔仆、与祭司撒督、及耶何耶大子比拿雅、暨尔仆所罗门、彼未请之、</p>
<p>27此岂我主我王所为、而不示尔仆、谁继我主我王之位乎、</p>
<p>28大卫王曰、召拔示巴、遂诣王所、立于王前、</p>
<p>29王发誓云、我指援我生命、脱于诸难、维生之耶和华而誓、</p>
<p>30我既指以色列之上帝耶和华、与尔誓曰、尔子所罗门、必继我为王、而坐我位、今日必如是而行、</p>
<p>31拔示巴伏地拜王曰、我主大卫王万岁、○</p>
<p>32王曰、召祭司撒督、先知拿单、耶何耶大子比拿雅诣我、遂至王前、</p>
<p>33王谕之曰、其率尔主之仆、令吾子所罗门乘我骡、送至基训、</p>
<p>34使祭司撒督、与先知拿单、膏之为以色列王、吹角曰、所罗门王万岁、</p>
<p>35尔则随之而上、使践我位、盖彼代我为王、我立之为以色列及犹大之君、</p>
<p>36耶何耶大子比拿雅曰、阿们、愿我主我王之上帝耶和华、亦如是言之、</p>
<p>37耶和华与我主我王偕、愿彼亦如是与所罗门偕、使其国位、较我主大卫王之国位尤大、</p>
<p>38于是祭司撒督、先知拿单、耶何耶大子比拿雅、及基利提人、比利提人、俱往、使所罗门乘大卫王之骡、送至基训、</p>
<p>39祭司撒督由幕中、取盛膏之角、以膏所罗门、乃吹角、民众呼曰、所罗门王万岁、</p>
<p>40民众随之而上、吹箫、欣喜不胜、呼声震地、</p>
<p>41亚多尼雅及所偕之宾客食毕、咸闻之、约押闻角声、则曰、城中喧哗曷故、</p>
<p>42言时、祭司亚比亚他子约拿单至、亚多尼雅谓之曰、入、尔乃善人、必报嘉音、</p>
<p>43约拿单答之曰、我主大卫王、已立所罗门为王、</p>
<p>44遣祭司撒督、先知拿单、耶何耶大子比拿雅、及基利提人、比利提人从之、使乘王骡、</p>
<p>45祭司撒督、及先知拿单、在基训膏之为王、由彼欢呼而上、举邑响应、尔所闻之喧哗此也、</p>
<p>46今所罗门践其国位、</p>
<p>47王之臣仆至、祝我主大卫王曰、愿尔上帝、使所罗门之名、较尔名尤尊、其国位、较尔国位尤大、王乃俯伏于床、</p>
<p>48曰、以色列之上帝耶和华、宜颂美焉、赐我一人、今日坐于我位、俾我目击、</p>
<p>49亚多尼雅宾客、恐惧而起、各行其途、</p>
<p>50亚多尼雅畏所罗门、亦起、往执坛角、</p>
<p>51或告所罗门曰、亚多尼雅畏王、执坛角曰、所罗门王、今日当与我誓、不以刃杀其仆、</p>
<p>52所罗门曰、如其为善人、则彼之一发、不陨于地、如其作恶、则必死亡、</p>
<p>53所罗门王遣人自坛携之下、至则拜王、所罗门谓之曰、可归尔家、</p>

</div>
