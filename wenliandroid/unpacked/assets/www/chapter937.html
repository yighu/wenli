
<div>
<h3>第一章</h3>
<p>1乌西雅、约坦、亚哈斯、希西家、相继为犹大王、及约阿施子耶罗波安、为以色列王时、耶和华谕备利子何西阿之言、○</p>
<p>2耶和华初谕何西阿时、谓之曰、尔往娶淫妇、得其由淫而生之子、盖斯土行淫特甚、离弃耶和华、</p>
<p>3遂往娶滴拉音女歌篾、怀妊生子、</p>
<p>4耶和华曰、名之耶斯列、盖历时无几、我将于耶户家、讨耶斯列之血、绝以色列家之国、</p>
<p>5是日我必折以色列之弓于耶斯列谷、</p>
<p>6妇再怀妊生女、耶和华曰、名之罗路哈玛、盖我不复矜悯以色列家、决不赦宥之、</p>
<p>7惟矜悯犹大家、使赖其上帝耶和华得救、不赖弓刃战鬬、马与骑兵、</p>
<p>8妇为罗路哈玛断乳、复妊生子、</p>
<p>9耶和华曰、名之罗阿米、盖尔曹非我民、我不为尔上帝、○</p>
<p>10以色列人数、将若海沙、不能量数、昔于何处谓之曰、尔非我民、后则于彼谓之曰、尔乃维生上帝之子、</p>
<p>11犹大与以色列人必会集、而立一长、咸离此地、盖耶斯列之日、必为大日、</p>

</div>
