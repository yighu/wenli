
<div>
<h3>第四十一章</h3>
<p>1尔能以钩钓鳄鱼、以索制其舌、</p>
<p>2以绳穿其鼻、以钩贯其颊乎、</p>
<p>3彼岂屡求于尔、以甘言语尔乎、</p>
<p>4岂与尔约、永为尔仆乎、</p>
<p>5岂可玩之若鸟、为尔幼女系之乎、</p>
<p>6渔者之辈、以之为货乎、能脔其肉、以给商贾乎、</p>
<p>7岂能以戈矛遍刺其皮、以鱼叉遍刺其首乎、</p>
<p>8尔试以手扪之、念及与鬬、一而不再、</p>
<p>9捕之乃属虚妄、见之岂不恇怯、</p>
<p>10勇猛之士、亦莫之敢撄、然则孰能立于我前乎、</p>
<p>11谁先施诸我、使我偿之、天下所有、皆属我也、</p>
<p>12若夫鳄鱼之肢体、大力美格、我不能缄默焉、</p>
<p>13孰能去其外衣、近其两鳃、</p>
<p>14孰能启其口门、其齿环列可畏、</p>
<p>15其鳞成行、乃其所诩、密若缄封、</p>
<p>16骈比无间、气不得入、</p>
<p>17互相连络、胶结不分、</p>
<p>18嚏发有光、目若曙色、</p>
<p>19口吐爇炬、火星发扬、</p>
<p>20鼻孔出烟、如釜在芦火上之沸腾、</p>
<p>21呼吸燃岸、口吻发焰、</p>
<p>22颈项有力、在于其前、无不惊跃、</p>
<p>23其肉比连、坚不可动、</p>
<p>24心刚如石、坚若底磨、</p>
<p>25其兴起也、英豪畏惧、惊惶失措、</p>
<p>26人若以刃击之、乃无益也、擐甲以矛以矢攻之、亦无效也、</p>
<p>27彼视铁若草芥、视铜若朽木、</p>
<p>28矢不能使之遁、视机石为禾稿、</p>
<p>29视梃为藳、挥戈则笑、</p>
<p>30其腹之下、利同瓦片、如耙经泥、</p>
<p>31使渊若沸鼎、使海若调膏之镬、</p>
<p>32其游行也、后路皎然、令人视渊、如飘白发、</p>
<p>33全地莫与为俦、受造无所畏惧、</p>
<p>34盱衡高大之类、雄长骄悍之族、</p>

</div>
