
<div>
<h3>第一章</h3>
<p>1依救我之上帝、及我所望基督耶稣之命、为耶稣基督使徒保罗、</p>
<p>2书达提摩太、因信为我真子者、愿恩惠矜恤平康、由父上帝、及我主基督耶稣归尔、○</p>
<p>3昔我往马其顿时、劝尔居以弗所、警戒数人、勿传异教、</p>
<p>4勿听虚诞之词、及无穷谱系、此第滋生辩论、非因信而为上帝之役事、</p>
<p>5夫警戒之大旨乃爱、由于清洁之心、懿美之良、无伪之信、</p>
<p>6乃有失此而向虚诞、</p>
<p>7欲为律师而不明其所言、并所论定者、</p>
<p>8我知律善、惟人善用之、</p>
<p>9盖知律之设、非为义者、乃为不法、妄行、不虔、干罪、不洁、妄诞、弑父、弑母、杀人、</p>
<p>10淫乱、比顽童、拐人口、诳言、背誓、及一切违逆正教者、</p>
<p>11乃依可颂之上帝、托我有荣之福音、○</p>
<p>12感谢以能赐我者、我主基督耶稣是也、彼视我为忠、任我以职、</p>
<p>13昔我为谤讟窘逐狎侮者、但我所行、乃由不知不信、故蒙矜恤、</p>
<p>14且我主之恩充溢、兼以信与爱、在基督耶稣中者、</p>
<p>15基督耶稣临世以救罪人、诚哉是言、宜尽纳之、其中我为元恶、</p>
<p>16然我蒙矜恤、俾耶稣基督于我为首者、彰厥恒忍、为后信而得永生者之模范、</p>
<p>17愿尊荣归于永世、无敝无形之王、唯一之上帝、爰及世世、阿们、○</p>
<p>18我子提摩太乎、我依昔指尔之豫言、以此警戒托尔、致尔以之而战善战、</p>
<p>19守乎信与懿美之良、盖有弃此者、论及其信、则如舟之破坏然、</p>
<p>20其中有许米乃、亚力山大、我曾付之撒但、俾受谴责、勿复谤讟、</p>

</div>
