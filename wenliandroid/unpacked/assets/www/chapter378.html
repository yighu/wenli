
<div>
<h3>第三章</h3>
<p>1所罗门与埃及王法老联婚、娶其女、携入大卫城、待建王宫、及耶和华室、并耶路撒冷四周之垣竣工、</p>
<p>2当时因未为耶和华名建室、民在崇邱献祭、</p>
<p>3所罗门敬爱耶和华、遵父大卫之典章而行、惟献祭焚香于崇邱、○</p>
<p>4所罗门往基遍献祭、在彼之崇邱维大、王献牲一千于其坛、以为燔祭、</p>
<p>5耶和华夜间见梦于所罗门曰、尔欲我锡尔者、可求之、</p>
<p>6所罗门曰、昔尔仆我父大卫、以诚实公义中正、行于尔前、尔循是而施以鸿恩、复加厚惠、赐之一子、践乎其位、有如今日、</p>
<p>7我上帝耶和华欤、汝使尔仆、代父大卫为王、惟我幼冲、不知若何出入、</p>
<p>8尔之选民乃大、其数不可胜数、尔仆居于其中、</p>
<p>9谁能鞫此众民、祈赐尔仆智慧之心、为民折中、而辨是非、</p>
<p>10所罗门求此、主悦其言、</p>
<p>11上帝曰、因尔求此、不求寿富、亦不求灭敌之命、惟求智慧以听讼、</p>
<p>12我依尔所求、以聪明智慧之心锡尔、致尔之前、未有如尔者、尔之后、亦未有如尔者、</p>
<p>13尔所未求者、我兼赐尔、即丰富尊荣、尔之毕生、列王之中、无可比儗、</p>
<p>14尔若行我道途、守我典章诫命、循尔父大卫所行、我必延尔年龄、</p>
<p>15所罗门既寤、则知为梦、遂返耶路撒冷、立于耶和华约匮前、献燔祭酬恩祭、宴其臣仆、○</p>
<p>16时、有二妓至、立于王前、</p>
<p>17其一曰、我主欤、我与此妇同居一室、相偕在室、我产一子、</p>
<p>18越至三日、彼亦产子、惟我二人同处、此外无人与居、</p>
<p>19彼于夜间、压死其子、</p>
<p>20中夜彼起、乘婢尚寝、取我子于我侧、抱于其怀、而置死子于我怀、</p>
<p>21昧爽、我起哺子、见子已死、迨旦察之、见其非我所产、</p>
<p>22彼妇曰、不然、生者我子、死者尔子、曰、不然、死者尔子、生者我子、二人如是诉于王前、</p>
<p>23王曰、此云生者我子、死者尔子、彼云不然、死者尔子、生者我子、</p>
<p>24王曰、为我取刃、则取刃至王前、</p>
<p>25王曰、剖生子为二、各给其半、</p>
<p>26生子之母心痛其子、告王曰、我主欤、愿以生子给之、决不可杀、彼妇曰、勿归我、勿归尔、剖之可也、</p>
<p>27王曰、彼乃生子之母、以子予之、决不可杀、</p>
<p>28以色列众闻王所判、知其具有上帝之智慧以行鞫、遂咸寅畏焉、</p>

</div>
