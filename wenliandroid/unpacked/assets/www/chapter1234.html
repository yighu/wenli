
<div>
<h3>第九章</h3>
<p>1第五使者吹之、我遂见一星自天陨地、予之以渊窟之钥、</p>
<p>2乃启渊窟、有烟自窟而上、如洪炉之烟、日与穹苍因之而暗、</p>
<p>3有蝗自烟而出、至于地上、且予之权、如地之蝎然、</p>
<p>4且语之曰、地之草木及诸蔬、俱勿伤、惟额上无上帝之印者耳、</p>
<p>5然不许杀之、祇令其痛苦五月、如蝎螫之痛苦然、</p>
<p>6斯时也、人将求死弗得、欲死而死避之、</p>
<p>7蝗之状似备战之马、其首若戴金冕、面如人面、</p>
<p>8发如女发、其牙如狮、</p>
<p>9又有胸甲如铁甲、其翼之声、如车马纷纭、疾趋以战、</p>
<p>10有尾似蝎、亦有虿、其权在尾、伤人五月、</p>
<p>11为其王者、渊之使也、希伯来音曰亚巴顿、希利尼音曰亚玻伦、○</p>
<p>12一祸往矣、尚有二祸将至、</p>
<p>13第六使者吹之、我闻有声自上帝前金坛四角而出、</p>
<p>14谓执号角之第六使者曰、系于伯拉大河之四使者、尔其释之、</p>
<p>15四使见释、彼乃备于其年月日时、以杀人三分之一者、</p>
<p>16骑军之数二万万、其数我闻之矣、</p>
<p>17于是我在异象中见军马、及乘之者、彼有胸甲若火、若紫玉、若硫磺、马首如狮、火与烟与硫、出于其口、</p>
<p>18此三灾杀人三分之一、即自其口所出之火与烟与硫也、</p>
<p>19盖马之权在口、又在尾、因其尾似蛇、且有首、用以伤人、</p>
<p>20其余未死于此灾者、不悔其手之所为、仍拜诸鬼与金银铜木石之偶、不能见、不能闻、不能行者也、</p>
<p>21亦不悔其凶杀巫术、淫乱盗窃焉、</p>

</div>
