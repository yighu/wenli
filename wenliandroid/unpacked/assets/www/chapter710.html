
<div>
<h3>第八章</h3>
<p>1智慧非呼召、明哲非发声乎、</p>
<p>2立于路旁之阜上、四达之衢中、</p>
<p>3在于邑门、入邑之区、月城之场、大声呼曰、</p>
<p>4人欤、我向尔曹呼召、我向世人扬声、</p>
<p>5尔曹庸人、当知听睿、愚者心宜通明、</p>
<p>6我言殊善、启口皆正、尔其听之、</p>
<p>7我口出真诚、我唇绝邪恶、</p>
<p>8我口所言皆义、无邪曲、无乖谬、</p>
<p>9通达者以为明晰、有识者以为正直、</p>
<p>10宁受我训、不受白银、宜得知识、胜于精金、</p>
<p>11盖智慧愈于珍珠、凡可慕者、无足比拟、</p>
<p>12维我智慧、以聪明为居所、考究知识精明、</p>
<p>13寅畏耶和华、在于恶恶、骄慢狂妄、恶行谬口、我皆恶之、</p>
<p>14我有良谋真智、我乃明哲、我具能力、</p>
<p>15列王恃我秉钧、牧伯恃我宣义、</p>
<p>16侯伯显贵、世上士师、恃我操权、</p>
<p>17爱我者、我亦爱之、勤求我者、则必得之、</p>
<p>18丰富尊荣与我偕、恒产公义与我俱、</p>
<p>19我之果实、愈于黄金精金、我之出产、愈于佳银、</p>
<p>20我行于公义之途、履于公平之径、</p>
<p>21使爱我者得厥货财、充其府库、○</p>
<p>22耶和华造我、在其经营之始、古昔造化之先、</p>
<p>23自永古、自元始、于地未有之先、我已被建、</p>
<p>24未有深渊、未有涌泉、我已生焉、</p>
<p>25山岳未奠、冈陵未有、</p>
<p>26大地田野、世之土壤、尚未缔造、我已在焉、</p>
<p>27上帝建立诸天、使穹苍环海面、我已在焉、</p>
<p>28上坚霄汉、下固渊泉、</p>
<p>29定海之界、使水不违其命、建立大地之基、</p>
<p>30斯时也、我与之俱、为其工师、日为所悦、恒欢忭于其前、</p>
<p>31且欢忭于尘寰、乐与世人相偕、○</p>
<p>32诸子听我、守我道者、其有福矣、</p>
<p>33听训勿违、而得智慧、</p>
<p>34听从我言、日伺我门、侍于门柱、其有福矣、</p>
<p>35得我者则得生、并蒙耶和华之恩宠、</p>
<p>36失我者乃戕己命、憾我者咸爱死亡、</p>

</div>
