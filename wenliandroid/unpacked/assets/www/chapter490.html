
<div>
<h3>第三章</h3>
<p>1七月既届、以色列族居于故邑、众如一人、集于耶路撒冷、</p>
<p>2约萨达子耶书亚、及其昆弟为祭司者、暨撒拉铁子所罗巴伯、与其昆弟、咸起、而筑以色列上帝之坛、欲献燔祭于上、循上帝仆摩西之律所载、</p>
<p>3因惧邻国、遂于原处筑坛、朝夕献燔祭、奉于耶和华、</p>
<p>4遵律所载、守构庐节、循例日献燔祭、依所定之数、按每日所宜、</p>
<p>5后献恒献之燔祭、月朔之祭、及所定为圣、耶和华诸节期之祭、与人奉于耶和华之乐献祭、</p>
<p>6七月朔、始献燔祭于耶和华、时、耶和华室基犹未立、</p>
<p>7以金予石工木工、以粮酒油、予西顿推罗人、使运香柏、自利巴嫩至海、抵于约帕、遵波斯王古列之诏、○</p>
<p>8至耶路撒冷、诣上帝室之二年二月、撒拉铁子所罗巴伯、约萨达子耶书亚、及其余昆弟祭司利未人、与自俘囚而归耶路撒冷之众、肇造耶和华室、立利未人二十岁以上者、督其工作、</p>
<p>9时、耶书亚及其子弟、甲篾及其子、犹大之子、希拿达之子、与其昆弟利未人、偕立而督上帝室之工、</p>
<p>10匠人立耶和华殿基时、祭司衣礼服执角、利未人亚萨裔击钹、颂赞耶和华、循以色列王大卫之例、</p>
<p>11遂更唱迭和、赞美称谢耶和华曰、彼乃善良、慈惠永存于以色列、民众见耶和华室基已立、于赞美耶和华之际、大声而呼、</p>
<p>12祭司利未人及族长、曾见古室之耆老、今目睹立斯室之基、大声哭号者多、欣然欢呼者亦多、</p>
<p>13民众大声而呼、其声远闻、哭号与欢呼之声、民不能辨、</p>

</div>
