
<div>
<h3>第三十五章</h3>
<p>1上帝谕雅各曰、昔尔避兄以扫时、我在伯特利显见于尔、今起往彼而居、为我筑坛、</p>
<p>2雅各命家人与从者曰、当除尔中异邦神像、洁己更衣、</p>
<p>3昔我遭难、上帝允我之祈、我行于途、上帝偕我、今当赴伯特利、为之筑坛、</p>
<p>4遂以异邦神像、及耳环与之、雅各藏于近乎示剑之橡下、</p>
<p>5启行而往、上帝使四周诸邑之民惧甚、无追雅各子者、</p>
<p>6雅各与从者、至迦南之路斯、即伯特利、</p>
<p>7昔雅各避兄以扫、上帝显见、故在彼筑坛、名其地曰伊勒伯特利、</p>
<p>8时、利百加媪底波拉死、葬于伯特利橡下、名其树曰亚伦巴古、○</p>
<p>9雅各自巴旦亚兰归、上帝与之显见、锡之以嘏、</p>
<p>10曰、尔名雅各、今而后不复称此、当名以色列、遂名之曰以色列、</p>
<p>11又曰、我乃全能之上帝、尔其蕃息昌炽、一族众族由尔而生、多王由尔而出、</p>
<p>12我所赐亚伯拉罕以撒之地、亦将锡尔、爰及苗裔、</p>
<p>13上帝言竟、离之上升、</p>
<p>14雅各即于上帝与言之处、立石为柱、奠之以酒、沃之以膏、</p>
<p>15名其处曰伯特利、○</p>
<p>16由伯特利而徙、去以法他无几、拉结临产甚艰、</p>
<p>17难产之际、收生者曰、毋惧、尔又得子、</p>
<p>18拉结临死、魂将逝时、名其子曰便俄尼而死、惟其父命名便雅悯、</p>
<p>19拉结既卒、葬于以法他、即伯利恒之途侧、</p>
<p>20雅各立碑于墓、至今犹称拉结墓碑、</p>
<p>21以色列复徙、过以得台而张幕、</p>
<p>22居彼时、流便烝父妾辟拉、事闻于以色列、○</p>
<p>23雅各有子十二、长子流便、及西缅、利未、犹大、以萨迦、西布伦、乃利亚所出、</p>
<p>24约瑟、便雅悯、乃拉结所出、</p>
<p>25但、拿弗他利、乃拉结婢辟拉所出、</p>
<p>26迦得、亚设、乃利亚婢悉帕所出、是皆雅各于巴旦亚兰所生者、</p>
<p>27雅各至幔利之基列亚巴、即希伯仑、见父以撒、亚伯拉罕与以撒曾旅于此、○</p>
<p>28以撒享寿一百八十岁、</p>
<p>29寿高年迈、气绝而终、归于列祖、其子以扫雅各葬之、</p>

</div>
