
<div>
<h3>第四十二章</h3>
<p>1雅各知埃及有粮、谓诸子曰、尔曹曷相观望、</p>
<p>2我闻埃及有粮、可往籴之、以延生命、免于死亡、</p>
<p>3于是约瑟诸昆十人、往籴于埃及、</p>
<p>4其弟便雅悯、雅各不遣之偕行、曰、恐其罹害、</p>
<p>5群诣埃及籴粮、以色列诸子亦至、迦南地饥故也、</p>
<p>6时、约瑟秉国钧、粜粮于兆民、诸昆至、俯伏以拜、</p>
<p>7约瑟见而识之、佯为不识、厉声曰、尔奚自、曰、自迦南来乞籴、</p>
<p>8约瑟识诸昆、而诸昆不之识、</p>
<p>9约瑟忆前梦、语诸昆曰、尔曹乃侦者、今来此、特窥是邦之虚实耳、</p>
<p>10曰、吾主、不然、仆为乞籴而来、</p>
<p>11我侪一父所生、为人笃实、非侦者也、</p>
<p>12曰、否、尔曹来窥是邦之虚实耳、</p>
<p>13曰、仆昆弟十二、迦南一人之子、一弟已亡、季者偕父、</p>
<p>14约瑟曰、汝为侦者、我言诚是、</p>
<p>15若不携季者至、以征尔言之真伪、吾指法老生命而誓、不许尔出此、</p>
<p>16尔中惟遣一人携汝弟来、其余禁锢、俟征尔语、知尔诚否、非然、吾指法老生命而言、汝果侦者、</p>
<p>17遂同幽于狱三日、○</p>
<p>18至三日、语之曰、我寅畏上帝、有一策焉、尔若从之、则可得生、</p>
<p>19尔果笃实、则囚一人于狱、其余载粮而归、以救尔家之饥、</p>
<p>20携季者至、以征尔言、免于死亡、乃遵命而行、</p>
<p>21相语曰、昔吾侪缘弟获戾、见其苦衷、而不听其祈求、故遭此难、</p>
<p>22流便曰、我岂不曰、勿干咎于孺子、惟尔弗听、故讨其血于我也、</p>
<p>23诸昆不知约瑟识其言、盖彼此藉译传语、</p>
<p>24约瑟退而哭、复出与语、自众中取西缅、系之于前、</p>
<p>25命以粮充诸昆囊、各反其金于中、馈之糇粮、遂如命以行、○</p>
<p>26其人负粮于驴而去、</p>
<p>27至旅邸、一人启囊、以粮饲驴、见金在囊口、</p>
<p>28告昆弟曰、我金见反、犹在于囊、众心沮丧、战栗而相告曰、上帝于我、所为何耶、</p>
<p>29遂归迦南、见父雅各、告以所遇、</p>
<p>30曰、国宰厉声叱我、以我为侦者、</p>
<p>31我曰、吾侪为人笃实、非侦者也、</p>
<p>32同父昆弟、十有二人、一弟已亡、季者偕父、在于迦南、</p>
<p>33国宰谓我曰、尔果笃实、有策可知、即于尔中、必留一人偕我、其余载粮、以救尔家之饥、</p>
<p>34携季者来斯、则知尔非侦者、诚为笃实、我乃反尔昆弟、听尔贸易于国、○</p>
<p>35迨倾厥囊、所缄之金、具在其中、父子见之、皆惧、</p>
<p>36其父雅各谓之曰、尔曹丧我子矣、约瑟已亡、西缅亦亡、今欲取便雅悯、此皆有害于我、</p>
<p>37流便语父曰、请付我手、我必反之、不携之归、杀我二子可也、</p>
<p>38曰、我之幼子、必不与尔偕行、其兄已亡、惟彼独存、如途间遭害、则尔使我皓首惨然下阴府矣、</p>

</div>
