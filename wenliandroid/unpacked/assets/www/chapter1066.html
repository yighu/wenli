
<div>
<h3>第十二章</h3>
<p>1逾越节前六日、耶稣至伯大尼、即使拉撒路自死复起之所、</p>
<p>2在彼或为之具飧、马大供事、拉撒路为同席者之一、</p>
<p>3马利亚以至纯至贵那达膏一斤、膏耶稣足、以发拭之、膏香满室、</p>
<p>4门徒之一、即将卖耶稣之加略人犹大曰、</p>
<p>5何不以此膏鬻金三十、以济贫乎、</p>
<p>6此言非顾贫、乃因其为窃、且职橐而取所贮耳、</p>
<p>7耶稣曰、听之、俾存之俟我葬日、</p>
<p>8盖尔恒有贫者偕、不恒有我也、○</p>
<p>9犹太众庶、知耶稣在彼、则至、不独为耶稣、亦欲见其自死而起之拉撒路、</p>
<p>10祭司诸长相议、欲并拉撒路而杀之、</p>
<p>11盖犹太人多因之信耶稣也、○</p>
<p>12翌日、赴节者甚众、耶稣将至耶路撒冷、</p>
<p>13取棕枝出迎、呼曰、和散那、奉主名来者之以色列王、宜颂也、</p>
<p>14耶稣遇小驴乘之、如记所云、</p>
<p>15锡安女勿惧、尔王来矣、乘驴驹也、</p>
<p>16门徒初不明此、至耶稣荣时、方忆斯事经已载之、而众果行之也、</p>
<p>17耶稣呼拉撒路出墓、俾其自死而起、所偕之众为证、</p>
<p>18众往迎之、闻其行斯异迹故也、</p>
<p>19法利赛人相语曰、尔谋一无所济、举世皆从之矣、○</p>
<p>20当节期往拜者、中有希利尼数人、</p>
<p>21就加利利伯赛大人腓力曰、主、我侪欲见耶稣、</p>
<p>22腓力往告安得烈、安得烈与腓力告耶稣、</p>
<p>23耶稣曰、人子荣时至矣、</p>
<p>24我诚语汝、麦粒弗落于地而死、独存而已、死则结实繁矣、</p>
<p>25爱其生者丧之、不爱其生于斯世者、将保之至永生、</p>
<p>26人役于我、则当从我、我所在、我役亦将在焉、役于我者、我父将贵之、</p>
<p>27今我心忧忡、将何言乎、父欤、拯我免于斯时、然我为此而至斯时也、</p>
<p>28父欤、愿尔荣尔名、时、自天有声云、我既荣之、将再荣之、</p>
<p>29旁立之众闻之、曰、雷也、或曰、天使与之言也、</p>
<p>30耶稣曰、斯声之来、非为我、乃为尔曹、</p>
<p>31今此世见鞫、此世之君见逐矣、</p>
<p>32我若见举离地、将引众就我矣、</p>
<p>33耶稣此言、乃示其将死之状也、</p>
<p>34众曰、我闻律云、基督永存、尔何言人子将见举乎、此人子谁耶、</p>
<p>35耶稣曰、光在尔中暂耳、有光则宜行、免暗及尔、行于暗者、不知所往矣、</p>
<p>36尔尚有光、宜信之、致成为光之子也、○</p>
<p>37耶稣言竟、遂往而隐、虽多行异迹于众前、而人犹不之信、</p>
<p>38以应先知以赛亚之言云、主欤、我所宣传、信者谁乎、主之臂力、显于谁乎、</p>
<p>39众所以不能信者、盖以赛亚又云、</p>
<p>40主瞽其目、顽其心、恐其目见心悟、转移而我医之、</p>
<p>41以赛亚之言、因见其荣、而论及之也、</p>
<p>42然有司多信之、以法利赛人故、不承认之、恐见逐于会堂、</p>
<p>43盖好人之荣、过于上帝之荣也、○</p>
<p>44耶稣呼曰、信我者、非信我、乃信遣我者、</p>
<p>45且见我、即见遣我者也、</p>
<p>46我乃光、临于世、俾信者弗居于暗、</p>
<p>47闻我言而不守者、我不之鞫、盖我来非以鞫世、乃以救世耳、</p>
<p>48人拒我、弗纳我言、有鞫之者、即我所言之道、将鞫之于末日也、</p>
<p>49我未尝由己而言、乃遣我之父、以所当言、所当语者命我也、</p>
<p>50我知其命乃永生、故我所言、乃依父语我者言之、</p>

</div>
