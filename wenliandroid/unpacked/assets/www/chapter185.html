
<div>
<h3>第十一章</h3>
<p>1耶和华谕摩西亚伦曰、</p>
<p>2告以色列族云、地上牲畜、有可食者、</p>
<p>3凡畜之分蹄支趾反啮者、可食、</p>
<p>4惟分蹄反啮之畜中、有不可食者、若驼反啮而不分蹄、尔当以为不洁、</p>
<p>5沙番反啮而不分蹄、当以为不洁、</p>
<p>6野兔反啮而不分蹄、当以为不洁、</p>
<p>7豕虽分蹄支趾、而不反啮、当以为不洁、</p>
<p>8其肉勿食、其尸勿扪、当以为不洁、○</p>
<p>9水中百族、或在海、或在河、有翅有鳞者、俱可食、</p>
<p>10凡在海在河、水中动物、无翅无鳞者、俱为可憎、</p>
<p>11尔必视为可憎、毋食其肉、亦视其尸为可憎、</p>
<p>12凡水族无翅无鳞者、当以为可憎、○</p>
<p>13羽族中所可憎、而不可食者、即鹰、鹗、雕、</p>
<p>14鹯、鹞、与其类、</p>
<p>15鸦与其类、</p>
<p>16鸵鸟、夜鹰、鱼鹰、雀鹰、与其类、</p>
<p>17鸬鹚、鱼狗、鹭鸶、</p>
<p>18角鸱、鹈鹕、爰居、</p>
<p>19白鹤、苍鹭、戴鵀、蝙蝠与其类、○</p>
<p>20凡有羽翼、以四足而行者、俱为可憎、</p>
<p>21惟有四足之羽虫、有长腿能跃于地者、可食、</p>
<p>22即蝗虫、蛗虫、蜤虫、蟿虫、与其类、</p>
<p>23其余羽虫、凡有四足者、当以为可憎、○</p>
<p>24此类咸能污尔、凡扪其尸、必蒙不洁、迨夕乃免、</p>
<p>25负其尸者、必蒙不洁、当浣其衣、迨夕乃免、</p>
<p>26牲畜分蹄而不支趾、又不反啮者、当以为不洁、凡扪之者、必蒙其污、</p>
<p>27四足之兽、行地用蹯者、当以为不洁、凡扪其尸、必蒙厥污、迨夕乃免、</p>
<p>28其尸不洁、负之者必蒙厥污、当浣其衣、迨夕乃免、○</p>
<p>29凡物匍匐于地、当以为不洁者、即鼬鼠、鼫鼠、蜥蜴、与其类、</p>
<p>30蛤蚧、龙子、守宫、蛇医、蝘蜓、</p>
<p>31凡此匍匐之物、悉为不洁、扪其尸者、必蒙厥污、迨夕乃免、</p>
<p>32凡木器、衣服、皮革、橐囊、不论所用何器、有斯物之尸堕其上、即蒙厥污、必置于水、迨夕乃洁、</p>
<p>33凡瓦器、有斯物堕其中、则所贮之物亦为污、其器必毁、</p>
<p>34器中贮有濡水之食物、必蒙厥污、或贮有饮啜之物、亦蒙厥污、</p>
<p>35无论何器、有斯物之尸堕其上、俱蒙厥污、或炉或灶、悉必毁之、当以为污、</p>
<p>36至堕于泉、或井汇水之处、则水仍洁、惟触其尸、必蒙厥污、</p>
<p>37如其尸堕于将播之种、则仍洁、</p>
<p>38然种濡以水、而其尸堕于上、则不洁、○</p>
<p>39如可食之畜自毙、扪其尸者、必蒙厥污、迨夕乃免、</p>
<p>40或食其肉、或负其尸、俱蒙厥污、当浣其衣、迨夕乃免、○</p>
<p>41凡匍匐于地之物、俱为可憎、毋食、</p>
<p>42凡物以腹行、或四足、或多足、匍匐于地者、俱为可憎、毋食、</p>
<p>43勿缘匍匐之物、使己为可憎、亦勿因之自污、而为不洁、</p>
<p>44盖我乃耶和华、尔之上帝、我圣、尔亦当圣、勿缘匍匐于地之物、致污己身、</p>
<p>45我乃耶和华、导尔出埃及、为汝之上帝、我圣汝亦当圣、○</p>
<p>46 47凡走兽飞鸟、水中动物、地上匍匐之物、区别洁与不洁、可食与不可食、其例若此、</p>

</div>
