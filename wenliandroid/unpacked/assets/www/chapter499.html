
<div>
<h3>第二章</h3>
<p>1亚达薛西王二十年、尼散月、王前有酒、我取而晋之、前此我侍王侧、未有忧色、</p>
<p>2王问曰、尔无疾、何以有忧色、必尔中心忧戚、是时我甚恐、</p>
<p>3奏王曰、愿王万岁、我之故邑、祖墓所在、历久荒墟、邑门焚毁、焉得无忧色、</p>
<p>4王曰、尔欲何求、我则默祷天上上帝、</p>
<p>5奏王曰、如王悦之、施恩于仆、请遣我至犹大祖墓之邑、俾复建之、</p>
<p>6是时、王后坐于侧、王问我曰、往返几何时、王喜遣我、我乃定厥期、</p>
<p>7又奏王曰、如王悦之、请以诏书颁我、命河西诸方伯、许我越境至犹大、</p>
<p>8并请降诏于虞人亚萨、赐我材木、以建附殿之楼门及城垣、与我所居之室、蒙我上帝之佑、王允所祈、</p>
<p>9王遣军长骑兵偕我、我至河西、见诸方伯、以王诏授之、</p>
<p>10和伦人参巴拉、亚扪人臣仆多比雅、闻有人至、欲裨益以色列族、则忧甚、</p>
<p>11我至耶路撒冷、居三日、</p>
<p>12上帝感我之心、为耶路撒冷所当为者、我未尝告人、夜起、偕同数人、独乘一骑、别无他畜、</p>
<p>13夤夜由谷门出、至龙井、及粪场门、见耶路撒冷城垣倾圮、邑门焚毁、</p>
<p>14遂至泉门、及王沼、所乘之骑、无路可过、</p>
<p>15是夕沿溪而上、察视城垣、转入谷门而归、</p>
<p>16我之所往所为、有司不知、我亦未告犹大人、与祭司、显者、民长、及工匠、</p>
<p>17今谓之曰、耶路撒冷荒芜、其门被毁、处此苦境、尔所目击、我侪其来、重筑耶路撒冷、勿复受辱、</p>
<p>18我更以上帝之祐、及王谕我之言告之、佥曰、我侪起而建筑、于是各强厥手、成此善工、</p>
<p>19和伦人参巴拉、亚扪人臣仆多比雅、及亚拉伯人基善闻之、则姗笑蔑视我、曰、尔所为者何事、岂将叛王欤、</p>
<p>20我曰、天上上帝必使我侪利达、我侪为其仆、将起而建筑、尔曹于耶路撒冷、无分、无权、无记志、</p>

</div>
