
<div>
<h3>第六章</h3>
<p>1耶和华谕我曰、</p>
<p>2人子欤、面以色列山冈而预言、</p>
<p>3曰、以色列山冈乎、其听主耶和华之言、主耶和华谓山冈涧谷曰、我必使锋刃临尔、毁尔崇邱、</p>
<p>4荒尔祭坛、碎尔日像、使尔被杀者、仆于尔偶像之前、</p>
<p>5置以色列人之尸于其偶像前、散其骸骨于坛四周、</p>
<p>6凡尔所居之处、其邑将倾毁、崇邱将荒芜、以致尔坛倾毁荒废、偶像见灭、日像被斫、尔之工作泯没、</p>
<p>7见杀者必仆于尔中、尔则知我乃耶和华、</p>
<p>8尔散于列邦时、我必留遗民于其中、得脱锋刃、</p>
<p>9尔中得脱之人、必在虏至之邦、念我因其邪慝弃我之心、徇欲崇拜偶像之目、中怀忧戚、彼必为其所行之恶、可恶之事、自怨自恨、</p>
<p>10且知我乃耶和华、昔言降灾于彼、非虚语也、○</p>
<p>11主耶和华曰、尔其击掌顿足云、哀哉、以色列家行可憎之恶事、必因之陨于锋刃、与饥馑疫疠、</p>
<p>12远者死于疫疠、近者仆于锋刃、尚存之遗民、必亡于饥馑、我必如是尽泄我忿、</p>
<p>13在诸高冈山巅、绿树茂橡之下、即昔献馨香于偶像之所、有被杀者在坛四周之偶像中、尔则知我乃耶和华、</p>
<p>14我必举手攻之、使其所居之地荒芜寂寞、自旷野至于第伯拉他、则知我乃耶和华、</p>

</div>
