
<div>
<h3>第五十九章</h3>
<p>1耶和华非手短而不能救、非耳聋而不能听、</p>
<p>2惟尔之罪戾、使尔与上帝隔绝、尔之愆尤、俾其掩面、而不垂听、</p>
<p>3尔手污于血、尔指染于恶、口出虚词、舌谈邪慝、</p>
<p>4其人涉讼、不依公平、申诉不循真实、恃虚伪、言诞妄、怀残害、生邪慝、</p>
<p>5煦妪蝮卵、组织蛛网、食其卵者必死、其卵被践、则蝮出焉、</p>
<p>6其网不能为衣、其工不能自蔽、邪慝为其工、强暴在其手、</p>
<p>7其足趋以行恶、急流无辜之血、衷存邪慝、所经之途、无不荒芜毁灭、</p>
<p>8不识平康之路、所行不公、自辟曲径、行其中者、不获绥安、</p>
<p>9故公平远我、仁义不及我躬、我望光明、仍处幽暗、我冀平旦、犹履晦冥、</p>
<p>10循墙如瞽者、遍扪如盲人、日中颠趾、无异昏暮、在于健者之间、有若死人、</p>
<p>11我吼若熊、哀鸣若鸠、望公义而不得、冀拯救而相远、</p>
<p>12在于尔前、我咎孔多、我罪讼我、我咎偕我、自知我愆、</p>
<p>13悖逆不认耶和华、违离不从我上帝、出暴戾叛逆之言、衷怀虚伪、口以宣之、</p>
<p>14公平却退、仁义遥立、诚实颠于衢、正直不得入、</p>
<p>15诚悫无存、去恶者被虏、耶和华鉴之、恶其无义、</p>
<p>16彼见无人、异其无保、遂以己臂自行拯教、以己义自为扶持、</p>
<p>17以公义为护胸、以拯救为兜鍪、以复仇为衵服、以热中为长衣、</p>
<p>18依人所为、而加报施、震怒乎仇敌、降罚于岛屿、</p>
<p>19耶和华之名、自西而见敬、其荣自东而见畏、盖耶和华必临、若急流之河、为其气所鼓也、</p>
<p>20耶和华曰、有救赎者、将临于锡安、及雅各家改过之人、</p>
<p>21我与斯人所立之约、即我赋尔之神、传尔之言、不离乎尔、及尔子孙之口、自今以迄永久、耶和华言之矣、</p>

</div>
