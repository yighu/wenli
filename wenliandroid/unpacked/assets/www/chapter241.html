
<div>
<h3>第四章</h3>
<p>1以色列人欤、我今教尔遵守之典章律例、宜听从之以得生、尔祖之上帝耶和华赐尔之地、可入而承之、</p>
<p>2我所谕尔之言、不可增、亦不可减、惟遵尔上帝耶和华之诫命、我所谕尔者、</p>
<p>3耶和华缘巴力毗珥所行之事、乃尔目击、凡从巴力毗珥者、尔上帝耶和华已灭之于尔中、</p>
<p>4惟尔附尔上帝耶和华者、迄今尚存、</p>
<p>5我遵我上帝耶和华所命、教尔以典章律例、使行于入而为业之地、</p>
<p>6守之行之、是为尔之智慧通达、在列邦民前、彼闻此典章、必曰、此大国、乃智慧通达之民也、</p>
<p>7有何大国、得神近之、犹我上帝耶和华于我祷时之近我乎、</p>
<p>8有何大国、典章律例、如是公平、若我今日所宣于尔者乎、○</p>
<p>9惟当自慎、谨守乃心、免忘尔目所见、毕生不去于怀、以之示尔子孙、</p>
<p>10昔尔在何烈、立于尔上帝耶和华前时、耶和华谕我曰、当集斯民、我使之听我言、俾其在世、一生学寅畏我、而教子女、</p>
<p>11尔遂来前、立于山下、火焚于山、其焰冲天、阴云密布、幽暗晦冥、</p>
<p>12耶和华由火中谕尔、尔闻其声、不见其象、</p>
<p>13彼以尔所当守之约示尔、十诫是也、并书之二石版、</p>
<p>14耶和华命我以典章律例教尔、使尔行于所往据以为业之地、</p>
<p>15昔在何烈、耶和华由火中谕尔时、尔曹未见何像、故当谨慎、</p>
<p>16恐尔自败、雕偶以仿诸像、或男或女、</p>
<p>17或地上走兽、空中飞禽、</p>
<p>18或地上昆虫、水中鳞介、</p>
<p>19又恐尔仰观于天、见日月星诸象、乃尔上帝耶和华为天下万民所陈者、受惑而崇事之、</p>
<p>20耶和华导尔出埃及、脱于冶炉、以为其业之民、有如今日、</p>
<p>21耶和华缘尔故怒我、誓不容我渡约但、入其锡尔为业之美地、</p>
<p>22我必死于此、不得渡约但、惟尔其济、得彼沃土、</p>
<p>23尔当谨慎、免忘尔上帝耶和华与尔所立之约、为己雕偶、仿其所禁诸物之像、</p>
<p>24盖尔上帝耶和华乃烈火、忌邪之上帝、○</p>
<p>25厥后、尔久居斯土、生子生孙、如其自败、依像雕偶、作恶于尔上帝耶和华前、以激其怒、</p>
<p>26我今日吁天地为证、尔于济约但所承之地、必速绝灭、不得延年、沦胥以亡、</p>
<p>27耶和华必散尔于列邦、在其导尔所至之国、余者无几、</p>
<p>28尔曹在彼、将事人手所造木石之神、不能见闻食嗅者、</p>
<p>29惟尔在彼、尽心尽意求尔上帝耶和华、则必得之、</p>
<p>30迨至季世、尔遇苦难、所言诸事、临及尔身、尔必归尔上帝耶和华、而听其命、</p>
<p>31尔上帝耶和华、乃仁慈之上帝、必不弃尔、不灭尔、不忘与尔列祖所立之约、</p>
<p>32粤稽往古、自上帝造人于世、由天涯至地极、有如此之大事乎、曾闻之乎、</p>
<p>33曾有国民、闻上帝出自火中之言、如尔所闻、而犹生存者乎、</p>
<p>34上帝岂曾以试链、异迹、奇事、争战、能手、奋臂、大而可畏之事、于他国中导出他民、如尔上帝耶和华为尔所行于埃及、尔所目击者乎、</p>
<p>35以此显示于尔、俾知耶和华乃上帝、其外无他、</p>
<p>36自天令尔闻其声、以教诲尔、在地使尔见其大火、由火中闻其言、</p>
<p>37因爱尔祖、选其后裔、施厥大能、亲导尔出埃及、</p>
<p>38为尔驱逐较尔强大之民、导尔入境、赐尔以为业、有如今日、</p>
<p>39今尔当知、中心思维、天上地下、惟耶和华为上帝、其外无他、</p>
<p>40我今以其典章诫命谕尔、尔当遵守、则尔与子孙、皆可得福、亦可延年、于尔上帝耶和华所赐之地、○</p>
<p>41当时摩西在约但东、日出之处、区别三邑、</p>
<p>42使素无仇怨、而误杀人者、可逃入之、以保其生、</p>
<p>43一为原野之比悉、为流便人而设、一为基列之拉末、为迦得人而设、一为巴珊之哥兰、为玛拿西人而设、○</p>
<p>44以上所载、乃摩西为以色列人所宣之律也、</p>
<p>45法度典章律例、出埃及后、摩西以之谕于以色列人、</p>
<p>46在约但东、伯毗珥相对之谷中、此地昔属居希实本之亚摩利王西宏、摩西与以色列人出埃及时击之、</p>
<p>47取其地以为业、又得巴珊王噩之地、此二人、俱为亚摩利王、在约但东、日出之处、</p>
<p>48其地自亚嫩谷滨之亚罗珥、至西云山、即黑门山、</p>
<p>49又得约但东之亚拉巴全地、至亚拉巴之海、近毗斯迦山麓、</p>

</div>
