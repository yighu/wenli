
<div>
<h3>第二十四章</h3>
<p>1耶稣出殿、途间门徒就焉、以殿宇示之、</p>
<p>2耶稣曰、尔不见此乎、我诚语汝、将无一石遗于石上、而弗圮也、○</p>
<p>3耶稣坐于橄榄山、门徒潜就之曰、请告我、何时有此、且尔临及世末、有何兆乎、</p>
<p>4耶稣曰、慎勿为人所惑、</p>
<p>5将多有冒我名而来者、曰、我基督也、且惑多人、</p>
<p>6尔将闻战及战之风声、慎勿惧、此事必有、惟末期未至耳、</p>
<p>7民将攻民、国将攻国、饥馑地震、随在皆然、</p>
<p>8此劬劳之始也、</p>
<p>9其时、人将陷尔于难而杀尔、尔为我名见憾于万民、</p>
<p>10人多颠踬、相陷相憾、</p>
<p>11伪先知群起而惑多人、</p>
<p>12因恶贯盈、爱情渐冷者众、</p>
<p>13惟终忍者、必得救也、</p>
<p>14天国福音、将宣于天下、为证万邦、末期乃至、</p>
<p>15尔观先知但以理所言、秽恶摧残者立于圣地、读者宜致思焉、</p>
<p>16斯时也、在犹太者宜遁于山、</p>
<p>17乘屋者勿下取物、</p>
<p>18在田者勿归取衣、</p>
<p>19当此之时、妊妇乳妇其有祸乎、</p>
<p>20宜祈祷、免于冬时及安息日而逃、</p>
<p>21是时必有大难、自世之始迄今、未尝有此、后永无之、</p>
<p>22若非减其日、则无得救者、但为选民故、其日将减耳、</p>
<p>23其时、若有告尔基督在此、或在彼、勿信、</p>
<p>24盖将有伪基督伪先知起、大施异迹奇事、设能惑选民、则亦惑之矣、</p>
<p>25我已豫语尔矣、</p>
<p>26或告尔基督在旷野、勿出、基督在密室、勿信、</p>
<p>27盖电闪于东、而见于西、人子之临亦然、</p>
<p>28尸之所在、鸷鸟集焉、○</p>
<p>29此难之后、日将冥、月无光、星陨自天、天象震动、</p>
<p>30其时、人子之兆见于天、在地诸族必皆哀伤、且见人子以大权大荣、乘云而来、</p>
<p>31遣其使以宏大之角声、集厥选民于四方、自天此涯、以至彼涯、○</p>
<p>32可由无花果树取譬、其枝柔叶萌、则知夏近矣、</p>
<p>33如是、尔见此事、则知人子近已及门矣、</p>
<p>34我诚语汝、此代未逝、斯事皆成、</p>
<p>35天地必废、我言不废、</p>
<p>36然其日其时、人不知、天使与子亦不知、惟父知之、</p>
<p>37人子之临、有如挪亚之日、</p>
<p>38洪水之先、其人饮食嫁娶、迨挪亚入方舟日、</p>
<p>39人莫之知、及洪水至、尽没之、人子之临亦然、</p>
<p>40其时、二人在田、取一舍一、</p>
<p>41二女旋磨、取一舍一、</p>
<p>42故当儆醒、盖不知尔主何日至也、</p>
<p>43若家主知盗何更至、则必儆醒、不容穴其屋、此尔所知也、</p>
<p>44是以尔当备之、因尔不意之时、人子至矣、</p>
<p>45孰为忠智之仆、主任之督其家人、依时予之粮乎、</p>
<p>46主至、见仆行是、其仆福矣、</p>
<p>47我诚语汝、主将任之以督其所有、</p>
<p>48倘彼恶仆意谓、我主稽迟、</p>
<p>49遂扑其同侪、与酒徒饮食、</p>
<p>50乃于不意之日、不知之时、主至、</p>
<p>51处以极刑、拟与伪善同科、在彼有哀哭切齿者矣、</p>

</div>
