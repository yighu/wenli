
<div>
<h3>第九章</h3>
<p>1耶路巴力子亚比米勒往示剑、见其母之兄弟、及外祖之眷属、语之曰、</p>
<p>2请尔谓示剑之众曰、耶路巴力七十子治尔、与一人治尔、孰善、当念我与尔乃骨肉之亲、</p>
<p>3其母之兄弟、以此言告示剑众、佥曰、斯乃我兄弟也、遂归心亚比米勒、</p>
<p>4由巴力比利土庙、取银七十予之、亚比米勒用以募游荡无赖之徒从之、</p>
<p>5乃往俄弗拉、入于父家、杀其兄弟七十人于一石上、皆耶路巴力子、仅遗季子约坦、因其自匿也、○</p>
<p>6示剑人暨米罗族、咸集于示剑志石之橡下、立亚比米勒为王、</p>
<p>7或以告约坦、乃立于基利心山巅、扬声呼曰、示剑人欤、其听我言、致上帝亦听尔言、</p>
<p>8昔诸树欲膏一树为其王、谓橄榄树曰、请尔治我、</p>
<p>9橄榄树曰、我有膏油、可以尊荣上帝与人、岂舍此而摇于众树之上乎、</p>
<p>10诸树谓无花果树曰、尔来治我、</p>
<p>11无花果树曰、我味甘、我果佳、岂舍此而摇于众树之上乎、</p>
<p>12诸树谓葡萄树曰、尔来治我、</p>
<p>13葡萄树曰、我之新酿、可以愉悦上帝与人、岂舍此而摇于众树之上乎、</p>
<p>14诸树谓棘曰、尔来治我、</p>
<p>15棘曰、若诚膏我为王治尔、则来匿我荫下、不然、则愿火自棘出、毁利巴嫩之香柏、</p>
<p>16今尔立亚比米勒为王、如尔所为、果诚且义、善待耶路巴力及其家、酬其夙恩、则可喜悦、</p>
<p>17昔我父冒死为尔战、拯尔脱于米甸人手、</p>
<p>18今尔起而攻我父家、杀其子七十人于一石上、立婢之子亚比米勒为示剑人王、以其为尔兄弟也、</p>
<p>19如尔今日待耶路巴力及其家、果诚且义、则可因亚比米勒而乐、彼亦可因尔而乐、</p>
<p>20否则愿火自亚比米勒出、毁示剑人及米罗族、亦愿火自示剑人及米罗族出、毁亚比米勒、</p>
<p>21约坦畏其兄亚比米勒而避之、逃往比珥居焉、○</p>
<p>22亚比米勒为以色列长、凡历三年、</p>
<p>23上帝使恶神在亚比米勒与示剑人间、示剑人则以诈伪待亚比米勒、</p>
<p>24用报耶路巴力七十子所受之残害、使流血之罪、归其兄弟亚比米勒及助杀之示剑人、</p>
<p>25示剑人设伏于山巅、以伺亚比米勒、凡过之者咸被劫、或以告亚比米勒、○</p>
<p>26以别子迦勒、与其昆弟至示剑、示剑人恃之、</p>
<p>27出于田间、敛葡萄而醡之、设筵献颂、入其神庙、式饮式食、而诅亚比米勒、</p>
<p>28以别子迦勒曰、亚比米勒为谁、示剑为谁、而使我事之、彼非耶路巴力子乎、其督非西布勒乎、莫若事示剑父哈抹之裔、曷为事彼、</p>
<p>29愿斯民归我掌握、我必除亚比米勒、又告亚比米勒曰、增益尔军而出、</p>
<p>30邑长西布勒闻迦勒之言、则怒、</p>
<p>31密遣使往见亚比米勒曰、以别子迦勒、偕其昆弟至示剑、怂恿邑众攻尔、</p>
<p>32尔与相从之众夜起、伏于田间、</p>
<p>33诘朝日出之时、夙兴攻城、彼与从者出而御尔、则可相机而行、</p>
<p>34亚比米勒与相从之众夜起、分为四队、伏伺示剑、</p>
<p>35以别子迦勒出、立于邑门、亚比米勒与从者、自伏处并起、</p>
<p>36迦勒见其民众、谓西布勒曰、有人自山巅而下、西布勒曰、尔见山影、误以为人、</p>
<p>37迦勒又曰、试观有人自高地而下、更有一队、从术士橡树之路而来、</p>
<p>38西布勒曰、尔昔言亚比米勒为谁、而使我事之、尔之前言、今安在哉、此非尔所藐视之民乎、请出而与之战、</p>
<p>39迦勒遂率示剑人出、与亚比米勒战、</p>
<p>40亚比米勒追之、迦勒逃遁、伤者沿路而仆、直至邑门、</p>
<p>41亚比米勒居亚鲁玛、西布勒逐迦勒与其昆弟、不容其居示剑、</p>
<p>42翌日、民出至田、或以告亚比米勒、</p>
<p>43遂分从者为三队、伏于田间、见民由邑出、则起而击之、</p>
<p>44亚比米勒率其队突前、立于邑门、其余二队、击在田者、</p>
<p>45亚比米勒终日攻邑、取之、杀其民、倾其城、布之以盐、</p>
<p>46守示剑台者闻此、遂入巴力比利土庙之保障、</p>
<p>47或告亚比米勒曰、守示剑台者咸集一处、</p>
<p>48亚比米勒与相从之众陟撒们山、亚比米勒手执斧、斫树枝、置之于肩、谕从者曰、见我所为、尔速效之、</p>
<p>49众遂各斫树枝、从之、置于保障、纵火焚之、居示剑台者皆死、男女约千人、○</p>
<p>50亚比米勒往提备斯、建营取之、</p>
<p>51邑中有坚台、民众男女皆逃入、闭门而登台巅、</p>
<p>52亚比米勒至台前攻之、近台门、欲焚以火、</p>
<p>53有妇以磨之上石、掷亚比米勒首、破其头颅、</p>
<p>54亚比米勒急呼执兵之少者曰、拔刃杀我、免人云我见戮于妇、少者遂刺之而死、</p>
<p>55以色列人见亚比米勒已死、各归其所、</p>
<p>56亚比米勒杀兄弟七十人、所行于父之恶、上帝报之若是、</p>
<p>57示剑人之恶、上帝亦报之、耶路巴力子约坦之诅、悉临之焉、</p>

</div>
