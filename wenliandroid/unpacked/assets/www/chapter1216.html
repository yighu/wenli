
<div>
<h3>第二章</h3>
<p>1昔有伪先知起于民间、尔中亦将有伪师、私传左道以陷人、并拒赎之之主、自取速亡、</p>
<p>2将有多人从其淫行、真道因之而受谤、</p>
<p>3彼由贪婪、将以饰言渔尔之利、自昔其鞫不迟、沦亡不寝、</p>
<p>4夫上帝既不惜干罪之天使、投之暗府、付之幽坎、守以待鞫、</p>
<p>5又不惜上古之世、降洪水于不虔者、惟存宣义之挪亚八人、</p>
<p>6又灰烬所多玛蛾摩拉二邑、以倾陷定其罪、以为后之不虔者鉴、</p>
<p>7惟拯义者罗得、即以恶人之淫行为殷忧者、</p>
<p>8盖此义者居其中、且见且闻、以其不法之行、日伤公义之心、</p>
<p>9主知拯虔者于试中、而留不义者于刑下、以待鞫日、</p>
<p>10彼徇形躯、纵污欲、轻视执改者为尤甚、然其果敢自恃、谤讟尊荣、而不战栗、</p>
<p>11夫天使虽权力尤大、而于主前、尚不诟詈以讼之、</p>
<p>12但此辈乃无知之物、生性如畜、以备执而屠者、谤讟其所不知、将于所败者而见败、</p>
<p>13其受非义、乃非义之值也、彼以白昼宴乐为快、乃玷乃垢、与尔同餐时、则于爱筵而宴乐也、</p>
<p>14其目充淫色、不已于罪、煽惑不坚之人、心习贪婪、是为受诅之子、</p>
<p>15弃正道而迷罔、从比珥子巴兰之道、即爱不义之值者也、</p>
<p>16彼为己之过愆见责、喑驴作人声、禁先知之狂妄、</p>
<p>17若辈乃如眢井、狂风所荡之雾、有晦冥幽暗者待之、</p>
<p>18盖其言矜夸虚诞、由形躯之欲、以邪淫诱乎甫脱妄行者、</p>
<p>19许之以自由、而己则为邪慝之奴、盖为其所胜者、即为其奴也、</p>
<p>20人既因识主救者耶稣基督、得脱世污、若复为其所累所胜、则后况较前尤剧、</p>
<p>21盖识义路、而背所受之圣诫、不如不识之为愈也、</p>
<p>22斯人也、如谚所云、犬既吐而转食之、豕既浴而复淖之、</p>

</div>
