
<div>
<h3>第五十一章</h3>
<p>1耶和华曰、我必起肃杀之风、以击巴比伦、及立加米居民、</p>
<p>2遣外邦人往巴比伦以簸之、空虚其境、其遘难之日、敌必环而攻之、</p>
<p>3射者当挽厥弓、射彼之挽弓者、及擐甲而立者、勿顾惜其少者、必尽灭其军旅、</p>
<p>4彼必见戮、仆于迦勒底地、被刺仆于其衢、</p>
<p>5以色列与犹大、虽逆以色列之圣者、罪盈四境、万军之耶和华、彼之上帝、仍未弃之、</p>
<p>6当自巴比伦逃出、各救己生、毋因其罪而见绝、斯乃耶和华复仇之期、必报之也、</p>
<p>7巴比伦曾为金杯、在耶和华手、用使天下沈醉、列邦饮其酒、因之而狂、</p>
<p>8巴比伦倏尔倾覆毁灭、当为之号啕、取乳香以医其痛、庶可得愈、</p>
<p>9我侪欲医巴比伦而不得、可去之、各归故土、其祸滔天、上达穹苍、</p>
<p>10耶和华既彰我义、其来、在锡安宣我上帝耶和华之作为、</p>
<p>11砺乃矢、执乃盾、耶和华感玛代诸王之心、以其定志灭巴比伦、斯乃耶和华复仇、为其殿宇复仇也、</p>
<p>12树帜以攻巴比伦城垣、坚戍守、立斥候、设伏防御、盖耶和华为巴比伦居民所言者、既定之、亦成之矣、</p>
<p>13居于诸水之滨、富有货财者欤、尔之末期巳届、贪婪之量已盈、</p>
<p>14万军之耶和华指己而誓曰、我必使敌若蝗、充牣尔中、彼必向尔号呼、○</p>
<p>15耶和华以其能力创造大地、以其智慧奠定寰宇、以其明哲展布诸天、</p>
<p>16彼发厥声、则穹苍之水鸣动、地极之云上腾、电随雨作、风自库出、</p>
<p>17人皆冥顽无知、金匠因其雕像而羞惭、所铸之像、乃为虚伪、内无气息、</p>
<p>18悉属虚无、惑人之工、谴责之际、俱必灭亡、</p>
<p>19雅各之业非若是、彼造万物、以色列为其嗣业之族、万军之耶和华、乃其名也、○</p>
<p>20尔为我战鬬之椎及器械、我必用尔碎诸国、毁列邦、</p>
<p>21用尔碎马与乘之者、</p>
<p>22用尔碎车与驾之者、用尔碎男女老幼、用尔碎少者处女、</p>
<p>23用尔碎牧者、与其群羊、用尔碎农夫、与其双牛、用尔碎方伯州牧、</p>
<p>24耶和华曰、昔巴比伦人、暨迦勒底居民、在锡安所行之恶、我必报之、使尔目睹、○</p>
<p>25耶和华曰、肃杀之山、毁灭全地者欤、我必敌尔、伸手击尔、使尔自岩轸转而下、成为焚毁之山、</p>
<p>26人不取尔石为屋隅、为基址、尔必永为荒芜、耶和华言之矣、</p>
<p>27树帜于大地、吹角于列邦、集诸族来攻之、招亚拉腊米尼亚实基拿诸国击之、立军长攻之、使骁骑咸上、有若陋蝗、</p>
<p>28会集诸族、即玛代君王、与其方伯州牧、暨所辖之国民、以攻之、</p>
<p>29地震动而愁惨、盖耶和华攻巴比伦之志已定、必使其地荒芜、无人居处、</p>
<p>30巴比伦之武士不战、居于保障、厥力已衰、有如妇女、第宅被焚、门楗见折、</p>
<p>31邮人递传、使者相遇、报告巴比伦王、其邑四周被取、</p>
<p>32诸津被据、芦苇悉焚、战士恐惶、○</p>
<p>33万军之耶和华、以色列之上帝曰、巴比伦女、若禾场值践谷之期、未几其穑时至焉、</p>
<p>34 35锡安民曰、巴比伦王尼布甲尼撒噬我毁我、弃我如空器、吞我如鳄鱼、以我珍馐果腹、驱我而出、彼虐遇我、暨我骨肉、愿罪归巴比伦、耶路撒冷民曰、彼流我血、愿罪归迦勒底居民、</p>
<p>36故耶和华曰、我必为尔伸冤、为尔复仇、涸其海、竭其泉、</p>
<p>37巴比伦必成邱墟、野犬之穴、为人骇异嗤笑、无人居处、</p>
<p>38彼将咆哮如稚狮、怒吼若小狮、</p>
<p>39耶和华曰、彼欲心薰灼时、我必为之设筵、使之沈醉、长眠不醒、</p>
<p>40我必导之下就宰所、若羔羊、牡绵羊、牡山羊然、</p>
<p>41示沙克奚被陷乎、全地所誉者、奚被取乎、巴比伦在列邦中、奚荒芜乎、</p>
<p>42海水涨溢而淹巴比伦、波涛汹涌以覆之、</p>
<p>43其邑荒芜、成为燥土沙漠、无人居处之地、世人不经历之、</p>
<p>44我必惩罚彼勒于巴比伦、出所吞者于其口、列邦不复汇之、巴比伦之城垣、必倾覆焉、○</p>
<p>45我民欤、当出其中以自救、避耶和华之烈怒、</p>
<p>46心毋恇怯、闻风声于斯土、亦毋惊惶、盖今岁必闻风声、明年亦然、境内有强暴、民长相攻、</p>
<p>47时日将至、我必惩罚巴比伦之雕像、使举国抱愧、见杀者咸仆于其中、</p>
<p>48斯时也、天地及凡所有、必因巴比伦、讴歌喜乐、残贼者必自北方临之、耶和华言之矣、</p>
<p>49巴比伦曾使以色列见杀者颠仆、如是、巴比伦见杀者、亦必颠仆于其地、</p>
<p>50惟尔免于刃者、往哉、勿立、自远方追念耶和华、怀思耶路撒冷、</p>
<p>51异邦人入耶和华室之圣所、我闻此辱、羞惭满面、</p>
<p>52耶和华曰、时日将至、我必惩罚其雕像、受伤者呻吟、遍满其地、</p>
<p>53耶和华曰、巴比伦虽及于天、高其城垣、俾成巩固、我必遣残贼者临之、</p>
<p>54自巴比伦有哀号之声、自迦勒底地有大毁之声、</p>
<p>55盖耶和华使巴比伦荒芜、绝其中之哗然、敌若大水、波涛漰渤、发其喧阗之声、</p>
<p>56残贼者临于巴比伦、其武士被擒、其弓见折、盖耶和华乃施报之上帝、必报之也、</p>
<p>57大君王名万军之耶和华曰、我必使其牧伯哲人、方伯州牧、以及武士、悉皆沈醉、长眠不醒、</p>
<p>58万军之耶和华曰、巴比伦宽广之城垣、必尽倾覆、其高门必焚于火、诸民劳力归于虚、烈邦经营乃为火、俱必困乏、○</p>
<p>59玛西雅孙、尼利亚子、内大臣西莱亚、于犹大王西底家四年、偕王往巴比伦时、先知耶利米有言嘱之、</p>
<p>60又以论巴比伦必遘之灾、笔之于书、</p>
<p>61耶利米语西莱亚曰、尔至巴比伦、务诵是言、</p>
<p>62且曰、耶和华欤、尔言必灭斯土、使无居民、人畜俱泯、永为荒芜、</p>
<p>63诵书既竟、则系书于石、投诸伯拉河中、</p>
<p>64曰、巴比伦因耶和华所降之灾、必如是沈沦、不得复起、其力惫矣、耶利米之言、至是而止、</p>

</div>
