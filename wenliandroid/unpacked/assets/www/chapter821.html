
<div>
<h3>第二章</h3>
<p>1耶和华谕我曰、</p>
<p>2尔往、向耶路撒冷呼曰、耶和华云、我忆尔少年之恋慕、和亲之爱情、彼时尔从我于野、未经耕种之地、</p>
<p>3以色列于耶和华为圣、乃土产之初实、凡噬之者、悉为有罪、灾必临之、耶和华言之矣、○</p>
<p>4雅各家、以色列家诸族欤、宜听耶和华言、</p>
<p>5耶和华曰、尔祖视我有何不义、而遐弃我、从事虚无、成为虚妄乎、</p>
<p>6彼众未言导我出埃及之耶和华安在、彼引我历旷野、沙漠坎阱之区、旱干死亡之地、无人经行、无人居处之境、</p>
<p>7我导尔入沃壤、俾食其果、暨厥佳品、惟尔入之、则污我地、使我业为可憎、</p>
<p>8祭司未言耶和华安在、讲法律者不识我、民牧干罪于我、先知托巴力之名而预言、从无益之事、</p>
<p>9耶和华曰、缘此、我必与尔争、亦必与尔子孙争、</p>
<p>10可往基提岛而观之、遣人至基达而详察、有若斯之事否、</p>
<p>11诸国之神非神也、岂有易之者哉、惟我民以己之荣、易无益之物、</p>
<p>12耶和华曰、诸天欤、尔其缘此而骇愕、惊惶萧索、</p>
<p>13我民作恶有二、我为活水之源、彼乃弃我、而自掘井、厥井破裂、不能蓄水、</p>
<p>14以色列岂为厮仆乎、岂为家奴乎、何为被虏耶、</p>
<p>15稚狮向之而咆哮、大发厥声、荒芜其地、焚毁其邑、俾无居民、</p>
<p>16挪弗及答比匿人、碎尔之颠、</p>
<p>17尔上帝耶和华导尔于途、而尔离之、岂非自召斯祸乎、</p>
<p>18尔今何为在于埃及之道、以饮西曷之水、何为在于亚述之道、以饮大河之水乎、</p>
<p>19尔之罪恶必自惩、尔之悖逆必自责、可知离弃尔上帝耶和华、不存寅畏之心、乃恶而且苦之事、万军之主耶和华言之矣、</p>
<p>20昔尔折尔轭、断尔绳、曰、我不顺服、乃于诸高冈之上、各绿树之下、屈身行淫、</p>
<p>21然我植尔为嘉葡萄、出于嘉种、尔奚变为异种葡萄之劣枝乎、</p>
<p>22尔虽以碱、与多皂荚自濯、尔之罪迹尚在我前、主耶和华言之矣、</p>
<p>23尔安得曰、我未染污蔑、未从巴力乎、观尔在谷之途、则知尔之所为、尔若捷足孤峰之驼、驰行其路、</p>
<p>24又若野驴、习于野间、动情欲而吸风、其期既届、孰能使之转离哉、寻之者不劳、及期则遇之、</p>
<p>25尔足勿跣、尔喉勿渴、惟尔曰、无望也、盖我慕外、必从之矣、</p>
<p>26盗见获则愧耻、以色列家、与其君王牧伯、祭司先知、愧耻亦若是、</p>
<p>27彼谓木曰、尔为我父、谓石曰、尔乃生我、且背我而不面我、惟遭患难、则曰起而援我、</p>
<p>28尔所造之神安在乎、彼若能援尔于难、则任其起而为之、犹大欤、尔神之数、等于尔邑、○</p>
<p>29耶和华曰、尔悉干罪于我、曷与我辩乎、</p>
<p>30我责尔子、乃徒然也、彼不受教、尔刃如猛狮、吞噬尔先知、</p>
<p>31斯世之人欤、当明耶和华之言、我于以色列族、岂为幽旷之野、杳冥之域乎、我民奚曰、我已放纵、不复诣尔、</p>
<p>32处女能忘其妆饰、新妇能忘其美服乎、惟我民忘我、其日无从核数、</p>
<p>33尔治道以求宠、何其孜孜、至诲恶妇循尔之途、</p>
<p>34尔杀无辜贫人、其血见于尔裾、非因其穿窬、乃因其以此责尔也、</p>
<p>35惟尔曰、我无罪焉、其怒转离我矣、因尔自谓未尝干罪、我必鞫尔、</p>
<p>36尔何奔驰、改易尔途、昔缘亚述而蒙羞、今于埃及、亦必蒙耻、</p>
<p>37尔必以手抱首、自彼而出、盖尔所恃者、耶和华弃之、尔不能因之得利达、</p>

</div>
