
<div>
<h3>第九章</h3>
<p>1扫罗仍向主之门徒、口出威吓杀戮之言、诣大祭司、</p>
<p>2求书达于大马色诸会堂、若遇从此道者、无论男女、则系而解至耶路撒冷、</p>
<p>3行近大马色、天忽有光环照之、</p>
<p>4遂仆地、闻有声谓之曰、扫罗、扫罗、何窘迫我、</p>
<p>5曰、主、尔为谁、曰、我乃尔所窘迫之耶稣也、</p>
<p>6起、入城、尔当行者、将以示尔、</p>
<p>7同行者噤而立、闻声而不见人、</p>
<p>8扫罗自地起、开目无所见、同人援其手、导入大马色、</p>
<p>9三日不见、亦不饮食、○</p>
<p>10在大马色、有门徒亚拿尼亚者、主于异象中语之曰、亚拿尼亚乎、对曰、主、我在此、</p>
<p>11主曰、起、往至一街名直者、于犹大家、访大数人扫罗、彼方祈祷、</p>
<p>12且见一人名亚拿尼亚、入而手按之、使之复明、</p>
<p>13亚拿尼亚曰、主、我闻于众、此人在耶路撒冷、多端虐遇尔之圣徒、</p>
<p>14且彼在此、有由祭司诸长所得之权、以系凡吁尔名者、</p>
<p>15主曰、往哉、彼乃我选之器、以播我名于异邦人、及诸王、并以色列民、</p>
<p>16我将示之、彼必为我名而受多苦、</p>
<p>17亚拿尼亚遂往、入室、手按之曰、兄弟扫罗、尔来时、途中见于尔之主耶稣、遣我使尔得见、且充于圣神、</p>
<p>18忽有若鳞者、自其目脱落、即复明、起而受洗、</p>
<p>19既食、乃健、○</p>
<p>20扫罗适偕诸门徒居大马色数日、即于诸会堂、宣耶稣为上帝子、</p>
<p>21闻者皆惊异之、曰、此人非在耶路撒冷、残害吁斯名者、且来此、欲系之、解于祭司诸长乎、</p>
<p>22而扫罗之力益增、辩折居大马色之犹太人、证耶稣为基督、○</p>
<p>23久之、犹太人共议杀扫罗、扫罗知其谋、</p>
<p>24众又昼夜伺于邑门、欲杀之、</p>
<p>25于是门徒夜携扫罗、以筐自墙缒之下、○</p>
<p>26扫罗至耶路撒冷、试纳交于门徒、众皆惧之、不信其为门徒也、</p>
<p>27惟巴拿巴引之就使徒、以其途中如何见主、主与之言、及在大马色、如何以耶稣名毅然宣传、悉述之、</p>
<p>28遂在耶路撒冷、与门徒出入、</p>
<p>29以主耶稣名毅然宣传、与操希利尼音之犹太人辩论、其人谋杀之、</p>
<p>30兄弟知之、乃送至该撒利亚、遣往大数、○</p>
<p>31于是遍犹太、加利利、撒玛利亚诸会、平安建立、畏主而行、获圣神之慰、而人数增焉、○</p>
<p>32彼得周游四方、亦就居于吕大之圣徒、</p>
<p>33遇一人、名以尼雅、因患瘫、卧床八年、</p>
<p>34彼得谓之曰、以尼雅、耶稣基督愈尔矣、起、治尔床、彼即起、</p>
<p>35凡居吕大与沙仑者、见之而归主、○</p>
<p>36约帕有女徒、大比大者、译即多加、多加即鹿之谓广行善事、及施济、</p>
<p>37是时病死、濯其尸、停于楼、</p>
<p>38吕大近于约帕、门徒闻彼得在彼、遣二人往、求其速来、</p>
<p>39彼得遂起同往、既至、引之登楼、诸嫠立于其侧而哭、且以多加生时所制衣服示之、</p>
<p>40彼得屏众、屈膝祈祷、转向尸曰、大比大起、妇启目、见彼得、遂坐、</p>
<p>41彼得以手援之起、召诸圣徒及诸嫠、以复生之妇付之、</p>
<p>42举约帕皆知之、而信主者多矣、</p>
<p>43彼得在约帕日久、与皮工西门同居、</p>

</div>
