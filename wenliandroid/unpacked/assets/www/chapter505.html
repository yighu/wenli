
<div>
<h3>第八章</h3>
<p>1七月既届、以色列族居于故邑、众如一人、集于水门前之场、请文士以斯拉携摩西律书、耶和华所命于以色列人者、</p>
<p>2七月朔、祭司以斯拉携律、至会众男女、凡能听而明者之前、</p>
<p>3自朝至于日中、在水门前之场、对诸男女凡能明者诵之、民皆倾耳而听、</p>
<p>4文士以斯拉立于特备木台之上、玛他提雅、示玛、亚奈雅、乌利亚、希勒家、玛西雅、侍于右、毗大雅、米沙利、玛基雅、哈顺、哈拔大拿、撒迦利雅、米书兰、侍于左、</p>
<p>5以斯拉立于民上、展书、为众目击、民皆起立、</p>
<p>6以斯拉颂赞惟皇上帝耶和华、民咸举手、应曰、阿们、阿们、遂俯首崇拜耶和华、</p>
<p>7耶书亚、巴尼、示利比、雅悯、亚谷、沙比太、何第雅、玛西雅、基利他、亚撒利雅、约撒拔、哈难、毗莱雅、与利未人、训民明律、庶民立于其所、</p>
<p>8利未人朗诵上帝律书、解释其义、俾民洞悉所诵者、</p>
<p>9民闻律词、咸哭、方伯尼希米、文士祭司以斯拉、与训民之利未人、告之曰、今乃尔上帝耶和华之圣日、毋悲毋哭、</p>
<p>10又曰、往哉、食肥饮甘、无者颁之、此乃我主之圣日、毋忧戚、因耶和华而乐、是为尔之能力、</p>
<p>11利未人肃众曰、今乃圣日、当静默、毋忧戚、</p>
<p>12民往饮食、亦颁肴馔、欢然喜乐、因明所宣之言也、○</p>
<p>13翌日、民众之族长、及祭司利未人、咸集于文士以斯拉所、欲详听法律之言、</p>
<p>14见律载耶和华命摩西云、于七月节期、以色列人当居于庐、</p>
<p>15并在诸邑、及耶路撒冷宣告曰、尔往于山、取橄榄、及野橄榄、岗拈、棕树、与诸茂树之枝、遵律所载、以构斯庐、</p>
<p>16民遂出、取枝构庐、在屋巅院内、上帝室院、及水门场、以法莲门场、</p>
<p>17自俘囚而归之会众、咸构庐、处其中、喜乐不胜、自嫩之子约书亚时、迄于今日、以色列族未尝行是、</p>
<p>18自首日至末日、以斯拉日诵上帝之律书、民众守节七日、越至八日、循其常例、而集肃会、</p>

</div>
