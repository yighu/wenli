
<div>
<h3>第五章</h3>
<p>1流便为以色列长子、因污其父之榻、故长子之业、归于以色列子约瑟之子、惟谱系不依此记载、</p>
<p>2犹大超越诸昆弟、君王由彼而出、第长子之业归约瑟、</p>
<p>3以色列长子流便之子、哈诺、法路、希斯仑、迦米、</p>
<p>4约珥子示玛雅、示玛雅子歌革、歌革子示每、</p>
<p>5示每子米迦、米迦子利亚雅、利亚雅子巴力、</p>
<p>6巴力子备拉、乃流便族牧伯、为亚述王提革拉毗尼色所虏、</p>
<p>7其昆弟按室家谱系为长者、乃耶利、撒迦利雅、</p>
<p>8与约珥曾孙、示玛孙、亚撒子比拉、彼居亚罗珥、延至尼波、及巴力免、</p>
<p>9又东、至伯拉河西之旷野、盖在基列、其牲畜增多、</p>
<p>10当扫罗时、与夏甲人战、仆之、而居其幕、在基列东之全境、○</p>
<p>11迦得子孙、居巴珊地、延至撒迦、与流便人相对、</p>
<p>12约珥为族长、沙番次之、又有雅乃、及居巴珊之沙法、</p>
<p>13其家昆弟七人、乃米迦勒、米书兰、示巴、约赖、雅干、细亚、希伯、</p>
<p>14此皆亚比孩子、亚比孩乃户利子、户利乃耶罗亚子、耶罗亚乃基列子、基列乃米迦勒子、米迦勒乃耶示筛子、耶示筛乃耶哈多子、耶哈多乃布斯子、</p>
<p>15又有古尼孙、押比叠子亚希为族长、</p>
<p>16咸居基列、与巴珊及其乡里、并沙仑郊野、至于边境、</p>
<p>17当犹大王约坦、以色列王耶罗波安时、俱载入谱系、○</p>
<p>18流便人、迦得人、及玛拿西半支派、能出征之武士、执干持刃、挽弓发矢、而善战者、计四万四千七百六十人、</p>
<p>19与夏甲人、伊突人、拿非施人、挪答人战、</p>
<p>20战时、呼吁上帝、上帝因其恃己、允其所祈而助之、以夏甲人及从之者、悉付其手、</p>
<p>21虏敌之牲畜、驼五万、绵羊二十五万、驴二千、人十万、</p>
<p>22敌之被杀而仆者甚众、盖此战由于上帝、遂据居其地、至被虏之时、○</p>
<p>23玛拿西半支派居于斯土、自巴珊延至巴力黑门、及示尼珥与黑门山、</p>
<p>24其族长乃以弗、以示、以列、亚斯列、耶利米、何达威雅、雅叠、皆英武有名之族长、○</p>
<p>25斯民干犯其列祖之上帝、徇欲从斯土居民之神、即上帝于其前、所灭诸族之神、</p>
<p>26以色列之上帝耸动亚述二王、普勒与提革拉毗尼色之心、遂虏流便人、迦得人、及玛拿西半支派、至哈腊、哈博、哈拉、及歌散河滨、迄于今日、</p>

</div>
