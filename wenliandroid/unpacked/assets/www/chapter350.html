
<div>
<h3>第三十章</h3>
<p>1越至三日、大卫与从者至洗革拉、亚玛力人已侵南土、及洗革拉、且击洗革拉而毁之、</p>
<p>2其中妇女、无少长、悉虏之、不杀一人、俱携之去、</p>
<p>3大卫与从者至、见邑已毁、妻孥被虏、</p>
<p>4遂皆大声而哭、至于力尽乃已、</p>
<p>5大卫二妻、耶斯列女亚希暖、及曾适迦密人拿八之亚比该、亦被虏、</p>
<p>6民为子女、衷怀苦恼、相语以石击大卫、大卫窘甚、然恃其上帝耶和华、而强厥志、○</p>
<p>7大卫谓祭司亚希米勒子亚比亚他曰、请携圣衣至、亚比亚他遂携之至、</p>
<p>8大卫询于耶和华曰、若追其军、可及之乎、曰、追之必及、而反所有、</p>
<p>9大卫与从者六百人、往至比梭溪、</p>
<p>10有二百人惫甚、不能渡、故留于彼、惟大卫与四百人往追、</p>
<p>11在田遇一埃及人、携至大卫、给之以饼、饮之以水、</p>
<p>12又给以无花果饼一角、葡萄干二穗、食之、精神乃复、盖彼历三昼夜、未尝饮食、</p>
<p>13大卫曰、汝属何人、奚自而来、曰、我乃埃及少者、为亚玛力人仆、三日前遘疾、见弃于主、</p>
<p>14我军曾侵基利提南方、与犹大境、攻迦勒之南、且毁洗革拉、</p>
<p>15大卫曰、愿导我至其军乎、曰、尔指上帝以誓、必不杀我、不付我于主手、我则导尔至其军、</p>
<p>16既至、见亚玛力人遍布于地、饮食舞蹈、因在非利士地、及犹大境、攘夺货财甚多故也、</p>
<p>17大卫击之、自黎明至次日之夕、除四百少者乘驼而遁外、无一得免者、</p>
<p>18大卫尽返亚玛力人所掠之物、拯其二妻、</p>
<p>19无论少长子女、及所掠之物、大卫悉返之、未失其一、</p>
<p>20且夺敌之牛羊、驱于其前、曰、此大卫所获也、</p>
<p>21大卫至二百人所、昔彼困惫、不能相从、留于比梭溪、今出迎大卫、与其从者、大卫前问其安、</p>
<p>22大卫从者中、有恶人匪徒曰、彼不偕我往、所获之物勿与、第其妻孥、可携而去、</p>
<p>23大卫曰、兄弟乎、耶和华既辅翼我、以敌军付于我手、其所赐之物、勿若是以行、</p>
<p>24所言之事、谁欲从之、临陈与守物者、所得维均、</p>
<p>25是日大卫定此为以色列之典章律例、至于今日、○</p>
<p>26大卫至洗革拉、由所获之物中、取而馈其友朋犹大长老、曰、自耶和华敌所获之物、奉尔为礼、</p>
<p>27在伯特利、南土拉末、雅提珥、</p>
<p>28亚罗珥、息末、以实提莫、</p>
<p>29拉哈勒、耶拉篾诸邑、基尼诸邑、</p>
<p>30何珥玛、歌拉珊、亚挞、</p>
<p>31希伯仑、及大卫与从者素所往来之地、俱有馈焉、</p>

</div>
