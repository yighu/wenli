
<div>
<h3>第二十五章</h3>
<p>1西底家叛巴比伦王、九年十月十日、巴比伦王尼布甲尼撒率其全军、至耶路撒冷建营、四周筑垒攻之、</p>
<p>2城被困、至西底家王十一年、</p>
<p>3四月九日、邑中饥甚、斯土之民绝粮、</p>
<p>4于是穴城、战士由附近王囿两垣间之门夜遁、迦勒底人环城、王由亚拉巴道而走、</p>
<p>5迦勒底军追之、及于耶利哥之平原、王军溃散、</p>
<p>6迦勒底军执王、解至利比拉、巴比伦王所、而审鞫之、</p>
<p>7戮其诸子、使之目睹、抉其两目、絷之以链、携至巴比伦、○</p>
<p>8巴比伦王尼布甲尼撒十九年五月七日、其臣侍卫长尼布撒拉旦至耶路撒冷、</p>
<p>9毁耶和华室与王宫、及耶路撒冷诸屋、所有第宅、悉焚以火、</p>
<p>10从侍卫长之迦勒底军、毁耶路撒冷四周城垣、</p>
<p>11邑中余民、与降于巴比伦王者、以及所遗之众、侍卫长尼布撒拉旦悉虏之去、</p>
<p>12惟留极贫者于斯土、以治葡萄园、耕种田亩、</p>
<p>13耶和华室中之铜柱、铜座、及铜海、迦勒底人悉碎之、而携其铜至巴比伦、</p>
<p>14其釜铲剪匙、及诸铜器、供事所用者、悉携之去、</p>
<p>15火鼎及盂、金制者取其金、银制者取其银、侍卫长悉携之去、</p>
<p>16又携所罗门为耶和华室、所制二铜柱、及铜海与座、此诸器之铜、未详其轻重、</p>
<p>17柱高十八肘、上有铜顶高三肘、顶之四围有网、与石榴、悉以铜制、彼柱与网亦若是、</p>
<p>18侍卫长执祭司长西莱雅、副祭司西番亚、及阍者三人、</p>
<p>19又于城内、执统辖武士之宦竖一人、王之近臣五人、军长之缮写、募国民者一人、及邑中所获之国民六十人、</p>
<p>20侍卫长尼布撒拉旦咸解至利比拉、巴比伦王所、</p>
<p>21巴比伦王击而杀之于哈马地之利比拉、如是犹大人被虏、离其故土、</p>
<p>22犹大地之余民、即巴比伦王尼布甲尼撒所遗者、巴比伦王立沙番孙、亚希甘子基大利、为其方伯、○</p>
<p>23诸军长及其从者、闻巴比伦王立基大利为方伯、于是尼探雅子以实玛利、加利亚子约哈难、尼陀法人单户篾子西莱雅、玛迦人子雅撒尼亚、及其从者、咸至米斯巴、见基大利、</p>
<p>24基大利与诸军长、及其从者誓曰、毋缘迦勒底之臣仆而惧、其居斯土、服事巴比伦王、则获平康、</p>
<p>25七月、王族以利沙玛孙、尼探雅子以实玛利、率十人至、击毙基大利、及同在米斯巴之犹大人、迦勒底人、</p>
<p>26于是民众无论尊卑、及诸军长、咸起而往埃及、畏迦勒底人故也、○</p>
<p>27犹大王约雅斤被虏后三十七年、巴比伦王以未米罗达即位元年、十二月二十七日、拔犹大王约雅斤出狱、</p>
<p>28以善言慰之、使其位高于同在巴比伦诸王之位、</p>
<p>29易其囚服、毕生与王共食、</p>
<p>30王日赐其所需、终身不匮、</p>

</div>
