
<div>
<h3>第四十八章</h3>
<p>1厥后、或告约瑟曰、尔父有疾、约瑟携二子玛拿西以法莲至、</p>
<p>2或告雅各曰、汝子约瑟来见、以色列强坐于床、</p>
<p>3谓约瑟曰、昔在迦南之路斯、全能上帝显见、锡嘏于我、</p>
<p>4曰、我将使尔生育繁多、成为群族、以斯土锡尔、爰及苗裔、以为恒业、</p>
<p>5我未至埃及、尔所生之二子、以法莲玛拿西、俱属于我、如流便西缅然、</p>
<p>6嗣后尔有所生、则为尔子、于彼昆弟名下共其业、</p>
<p>7昔我自巴旦至迦南、途间去以法他无几、拉结死、我葬之以法他、即伯利恒途侧、○</p>
<p>8以色列见约瑟二子、曰、此何人也、</p>
<p>9约瑟曰、乃上帝于斯、所赐我之子、曰、掳之来前、我为祝嘏、</p>
<p>10以色列年迈、目昏无见、约瑟携子进前、乃吻而抱之、</p>
<p>11谓约瑟曰、吾不意觌尔面、上帝复使睹尔子、</p>
<p>12约瑟令二子离膝前、而自伏地以拜、</p>
<p>13后携二子、右执以法莲、向以色列左、左执玛拿西、向以色列右、进于其前、</p>
<p>14以色列伸右手、按季子以法莲首、以左手按长子玛拿西首、交叉其臂、有意存焉、</p>
<p>15乃祝约瑟曰、昔我祖父亚伯拉罕以撒所崇事之上帝、迄今一生育我之上帝、</p>
<p>16拯我出患难之使者、愿其锡嘏童蒙、使归我及我祖父亚伯拉罕以撒名下、繁衍于地、</p>
<p>17约瑟见父以右手按以法莲首、不悦、乃举父手、欲自以法莲首、移于玛拿西首、</p>
<p>18曰、吾父勿尔、此乃长子、请按右手于其首、</p>
<p>19父不许、曰、吾子、我知之矣、此子亦必成为一族、且复昌大、惟季必越于长、其裔成为群族、</p>
<p>20是日祝之曰、以色列族祝嘏、必曰、愿上帝使之若以法莲玛拿西然、于是立以法莲在玛拿西之先、</p>
<p>21以色列语约瑟曰、我将死矣、惟上帝必偕尔、俾返先人之处、</p>
<p>22今我赐尔一区、较诸昆弟为尤多、其地即我以刃以弓、夺于亚摩利人之手者也、</p>

</div>
