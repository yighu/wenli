
<div>
<h3>第十章</h3>
<p>1我又见有力之使者、自天而降、衣以云、首有虹、颜如日、足如火柱、</p>
<p>2手执已展之小卷、右足著海、左足着地、</p>
<p>3大声而呼、如狮吼焉、呼时七雷发厥声、</p>
<p>4发声时、我将书之、闻自天有声曰、七雷所发者、缄之勿书、</p>
<p>5我所见立于海与地之使者、举右手向天、</p>
<p>6指维生至世世、造天地海与其中之物者、誓曰、时不复延矣、</p>
<p>7惟于第七使者发声之日、将吹之时、上帝之奥妙遂成、如所宣嘉音于其仆诸先知也、</p>
<p>8闻自天之声复语我曰、立于海及地之使者、手执已展之小卷、汝往取之、</p>
<p>9我遂就使者曰、以小卷予我、彼则曰、取而食之、必苦尔腹、在尔口则甘如蜜、</p>
<p>10于是我自使者之手取小卷食之、在口甘如蜜、既食、我腹则苦、</p>
<p>11又语我曰、尔当复指诸民诸邦诸方诸王而豫言焉、</p>

</div>
