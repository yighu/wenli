
<div>
<h3>第一章</h3>
<p>1犹大国乌西雅、约坦、亚哈斯、希西家、相继为王时、亚摩斯子以赛亚、所得论犹大与耶路撒冷之启示、○</p>
<p>2天其听之、地其侧耳、盖耶和华言曰、我抚养诸子、而彼背逆我、</p>
<p>3牛识其主、驴识主槽、惟以色列不识、我民不思、</p>
<p>4噫、干罪之邦、负咎之民、作恶之辈、妄行之子、离弃耶和华、轻视以色列之圣者、疏而远之、</p>
<p>5曷仍为逆、致复受挞、首尽病、心尽疲、</p>
<p>6自顶至踵、体无完肤、惟创与瘀、及新伤痕、未合未裹、未润以油、</p>
<p>7尔地荒芜、尔邑焚毁、尔之土壤、外人吞于尔前、为其倾覆、遂致荒凉、</p>
<p>8锡安女见遗、犹葡萄园之庐、瓜田之舍、被围之邑、</p>
<p>9如万军之耶和华、不为我侪少留遗民、则必若所多玛、犹蛾摩拉矣、○</p>
<p>10尔所多玛之牧伯、其听耶和华之言、尔蛾摩拉之人民、侧耳聆我上帝之训、</p>
<p>11耶和华曰、尔献祭品众多、与我何与、牡羊之燔祭、肥畜之脂膏、我已厌之、犊血羔血、与牡山羊之血、我不悦之、</p>
<p>12尔来觐我、践我院宇、谁命之者、</p>
<p>13虚有之礼物、勿复献之、馨香我所憎、月朔安息集会为可恶、作恶而守肃会、我不容之、</p>
<p>14尔之月朔节期、我心恶之、以为重负、倦于担荷、</p>
<p>15尔举手、我则掩目、尔多祷、我不俯听、尔手盈以血也、</p>
<p>16尔其洗涤自洁、去尔恶行于我目前、</p>
<p>17止息行恶、学习行善、寻求公义、惩治强暴、为孤子伸冤、为嫠妇辨屈、○</p>
<p>18耶和华曰、尔曹其来、尔我互辩、尔罪虽丹如朱、将白如雪、虽红若绛、将白若毛、</p>
<p>19如尔愿之而顺从、则可食地之美产、</p>
<p>20如尔不愿而悖逆、则为刃所吞、耶和华口言之矣、○</p>
<p>21噫、忠信之邑、变为妓矣、昔盈公正、义处其中、今则杀人者居焉、</p>
<p>22尔银为滓、酒杂以水、</p>
<p>23尔之牧伯悖逆、党于盗贼、好贿赂、索苞苴、不伸孤子之冤、不理嫠妇之讼、○</p>
<p>24缘此、万军之主耶和华、以色列之能者曰、噫嘻、我将泄忿于我仇、报复于我敌、</p>
<p>25措手于尔、尽链尔渣滓、悉去尔杂质、</p>
<p>26复尔士师如初、谋臣如昔、厥后尔必称为公义之城、忠信之邑、</p>
<p>27锡安必见赎以公、其归正者见赎以义、</p>
<p>28悖逆与获罪者同亡、离弃耶和华者被灭、</p>
<p>29尔必因所悦之橡而羞惭、为所择之园而愧怍、</p>
<p>30盖尔必似枯叶之橡、无水之园、</p>
<p>31强者如乱麻、所作如火星、相遇必焚、无人扑灭、</p>

</div>
