
<div>
<h3>第十一章</h3>
<p>1维时、天下音一语同、</p>
<p>2东徙、遇平原于示拿、遂居焉、</p>
<p>3彼此互议曰、我其作砖、爇以成之、于是以砖代石、石漆代泥、</p>
<p>4又曰、我其筑城与台、台顶及天、以扬我名、庶免散于四方、</p>
<p>5耶和华临格、欲观世人所筑之城与台、</p>
<p>6曰、斯民为一、言语亦同、今兴是役、后之所谋、末由遏止、</p>
<p>7我侪临格、淆其言语、使彼此不通、</p>
<p>8于是耶和华散之四方、遂罢筑城之役、</p>
<p>9其城名曰巴别、因耶和华在彼淆亿兆之言语、散之四方故也、○</p>
<p>10闪之裔如左、洪水后二年、闪百岁、生亚法撒、</p>
<p>11后历五百年、犹生子女、</p>
<p>12亚法撒三十五岁生沙拉、</p>
<p>13后历四百有三年、犹生子女、</p>
<p>14沙拉三十岁生希伯、</p>
<p>15后历四百有三年、犹生子女、</p>
<p>16希伯三十四岁生法勒、</p>
<p>17后历四百三十年、犹生子女、</p>
<p>18法勒三十岁生拉吴、</p>
<p>19后历二百有九年、犹生子女、</p>
<p>20拉吴三十二岁生西鹿、</p>
<p>21后历二百有七年、犹生子女、</p>
<p>22西鹿三十岁生拿鹤、</p>
<p>23后历二百年、犹生子女、</p>
<p>24拿鹤二十九岁生他拉、</p>
<p>25后历一百十九年、犹生子女、</p>
<p>26他拉七十岁生亚伯兰、拿鹤、哈兰、○</p>
<p>27他拉之裔如左、他拉生亚伯兰、拿鹤、哈兰、哈兰生罗得、</p>
<p>28哈兰先其父死于故土、迦勒底之吾珥、</p>
<p>29亚伯兰拿鹤皆娶室、亚伯兰妻名撒莱、拿鹤妻名密迦、密迦暨亦迦、俱哈兰之女、</p>
<p>30撒莱不妊、无子、</p>
<p>31他拉挈子亚伯兰、及孙、即哈兰子罗得、并子妇撒莱、即亚伯兰妻、咸出迦勒底之吾珥、欲往迦南、至于哈兰居焉、</p>
<p>32他拉享寿二百有五岁、终于哈兰、</p>

</div>
