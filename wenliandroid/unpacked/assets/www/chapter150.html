
<div>
<h3>第三十三章</h3>
<p>1耶和华谕摩西曰、昔我誓于亚伯拉罕、以撒、雅各、许锡其裔之地、今尔与所导出埃及之民、启行往彼、</p>
<p>2我遣使于尔前、驱迦南人、亚摩利人、赫人、比利洗人、希未人、耶布斯人、</p>
<p>3导尔至流乳与蜜之地、我不与之偕往、因尔众强项、恐我灭之于途间、</p>
<p>4民闻此凶言、为之哀悼、无佩文饰、</p>
<p>5耶和华谕摩西曰、告以色列族云、尔乃强项之民、我若俄顷之间临于尔中、必行翦灭、尔且去其文饰、我思何以待尔、</p>
<p>6以色列族去其文饰、自离何烈山后、不复佩之、○</p>
<p>7摩西以幕张于营外、距营稍远、称曰会幕、凡求耶和华者、出营诣幕、</p>
<p>8摩西每出诣幕、民起、立于己之幕门、瞻望摩西、迨其入幕、</p>
<p>9入时、云柱下止幕门、耶和华与摩西言、</p>
<p>10民见云柱止于幕门、咸起、崇拜于己之幕门、</p>
<p>11耶和华与摩西觌面相语、如人与友言、摩西归营、惟嫩之子少者约书亚、为其侍从、弗离于幕、○</p>
<p>12摩西谓耶和华曰、尔命我导斯民、未尝示我遣谁偕往、惟尔曾曰、我以尔名识尔、尔沾恩于我前、</p>
<p>13如沾尔恩、请以尔道示我、使我识尔、果沾恩于尔前、是族乃尔之民、请垂念焉、</p>
<p>14曰、我躬自偕往、俾尔获安、</p>
<p>15曰、若弗躬自偕往、毋导我离此、</p>
<p>16我与尔民沾恩、于何知之、非在尔与我侪偕往、使我及民、别于天下亿兆乎、○</p>
<p>17耶和华谕摩西曰、尔所求者、我必为之、因尔沾恩于我前、我以尔名识尔、</p>
<p>18曰、请显尔荣于我、</p>
<p>19曰、我必显我诸德、宣耶和华名于尔前、我所欲矜恤者矜恤之、欲怜悯者怜悯之、</p>
<p>20又曰、尔不可觌我面、人而觌我、不得生存、</p>
<p>21又曰、近我有处、尔可立于磐上、</p>
<p>22我之荣光过时、必藏尔于磐穴、掩尔以手、俟我过焉、</p>
<p>23后则移手、使观我背、惟不得瞻我面、</p>

</div>
