
<div>
<h3>第二十章</h3>
<p>1厥后、摩押人、亚扪人、及米乌尼人、来攻约沙法、</p>
<p>2或告约沙法曰、有群众自海外亚兰来攻尔、今在哈洗逊他玛、即隐基底、</p>
<p>3约沙法惧、决意寻求耶和华、于犹大全地、宣告禁食、</p>
<p>4犹大人自诸邑而来、会集寻求耶和华、</p>
<p>5约沙法立于犹大及耶路撒冷会中、在耶和华室之新院前、</p>
<p>6曰、我列祖之上帝耶和华欤、尔非天上上帝乎、尔非治万民诸国乎、尔手有能有力、无人能御尔也、</p>
<p>7我上帝欤、斯土居民、尔非逐于尔民以色列前、以此地锡予尔友亚伯拉罕之裔、至于永久乎、</p>
<p>8彼乃居之、为尔名而建圣所、</p>
<p>9曰、灾害若临于我、或锋刃惩罚、或疫疠饥馑、缘尔名在此室、我则立于此室与尔之前、因遇难而吁尔、尔必垂听、而施救援、</p>
<p>10试观亚扪人、摩押人、及西珥山人、即以色列族出埃及时、尔所禁侵其境、使转离之、不加翦灭者、</p>
<p>11今彼若何报我、乃来逐我、出尔所赐为业之地、</p>
<p>12我上帝欤、尔不惩之乎、我侪无力御此攻我之众、不知所为、我目惟尔是望、</p>
<p>13犹大人众、与其妻室、子女孩提、咸立于耶和华前、</p>
<p>14耶和华之神于会中、感利未人亚萨裔、玛探雅玄孙、耶利曾孙、比拿雅孙、撒迦利雅子雅哈悉、</p>
<p>15乃曰、犹大人众、耶路撒冷居民、约沙法王、尔其听之、耶和华告尔云、勿缘斯众、畏葸恐惶、盖此战不在尔、乃在上帝也、</p>
<p>16明日彼众由洗斯阪而上、尔可下而迎之、必遇之于谷口、耶鲁伊勒野前、</p>
<p>17尔无庸战、当列陈而立、观耶和华之救援、犹大与耶路撒冷人欤、勿畏葸、勿恐惶、明日出而御之、盖耶和华与尔偕焉、</p>
<p>18约沙法俯首面地、犹大人众、与耶路撒冷居民、俯伏于耶和华前、而崇拜之、</p>
<p>19哥辖可拉二族之利未人起立、颂赞以色列之上帝耶和华、其声甚大、</p>
<p>20翌日、民众夙兴、往提哥亚野、出时、约沙法立而言曰、犹大人与耶路撒冷居民欤、宜听我言、信尔之上帝耶和华、则必坚立、信其先知、则必亨通、</p>
<p>21约沙法既与民议、遂立人讴歌耶和华、衣圣服行于军前曰、当称谢耶和华、以其慈惠永存、</p>
<p>22甫讴歌颂赞时、耶和华发伏兵、以敌来攻犹大之亚扪人、摩押人、及西珥山人、俱为所击、</p>
<p>23盖亚扪人、摩押人、起攻西珥山人、杀而灭之、既歼西珥人、则自相残杀、</p>
<p>24犹大人至旷野戍楼、以望群众、见尸仆地、无一逃者、</p>
<p>25约沙法与民来取敌人之物、在尸中得货财珍宝甚多、剥尸所得、过于所能负荷、取之三日、物多故也、</p>
<p>26越至四日、集于比拉迦谷、颂赞耶和华、故其地名曰比拉迦谷、至于今日、</p>
<p>27约沙法率犹大与耶路撒冷人、欢然而归耶路撒冷、因耶和华使之胜敌而喜也、</p>
<p>28鸣琴鼓瑟吹角、至耶路撒冷、诣耶和华室、</p>
<p>29列邦诸族闻耶和华击以色列人之敌、无不畏惧上帝、</p>
<p>30约沙法之国平康、以其上帝锡之四境绥安也、○</p>
<p>31约沙法为犹大王、即位时、年三十有五、在耶路撒冷为王、历二十五年、其母名阿苏巴、示利希女也、</p>
<p>32约沙法循其父亚撒之道、不偏离之、行耶和华所悦、</p>
<p>33惟崇邱未废、民未决志归其列祖之上帝、</p>
<p>34约沙法其余事迹之始末、俱载于哈拿尼子耶户书、入于以色列列王纪、○</p>
<p>35此后、犹大王约沙法、与以色列王亚哈谢联盟、亚哈谢行恶特甚、</p>
<p>36约沙法与之协和、造舟于以旬迦别、欲往他施、</p>
<p>37玛利沙人多大瓦子以利以谢、向约沙法预言曰、因尔与亚哈谢联盟、耶和华必毁尔之所造、于是舟破、不能往他施、</p>

</div>
