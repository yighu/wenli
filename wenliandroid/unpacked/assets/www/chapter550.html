
<div>
<h3>第三十章</h3>
<p>1今也年少于我者姗笑我、若辈之父、我曾藐视、不欲列之于守羊之犬中、</p>
<p>2其壮年之气既衰、其手之力、于我何益、</p>
<p>3彼因匮乏饥饿、形躯消瘦、啮燥土于荒凉幽暗之中、</p>
<p>4采藜藿于丛林、取罗腾之根以为食、</p>
<p>5为人所逐、人喊其后、若喊寇贼、</p>
<p>6致居幽谷、在于土穴岩窟、</p>
<p>7呼于丛林之中、集于荆棘之下、</p>
<p>8原为愚陋之裔、爰被挞逐、离其故土、</p>
<p>9今我为其歌词、作其话柄、</p>
<p>10憎我远我、唾我面、而不自禁、</p>
<p>11盖彼释其绳索、加我以苦、脱其羁勒、在于我前、</p>
<p>12下流之辈、起于我右、推移我足、兴筑灭我之路、</p>
<p>13无与为伍之人、毁我之道、速我之祸、</p>
<p>14其来也、如由巨缺、在毁坏之间、轸转于我身、</p>
<p>15威烈反击我躬、驱逐我荣如风、我福如云之逝、</p>
<p>16我魂颓败、患难之日执我、</p>
<p>17夜间我骨被刺、痛楚啮我无已、</p>
<p>18因上帝之大力、我衣敝污、拘束我身、如领束项、</p>
<p>19彼掷我于泥中、我则如尘如灰、</p>
<p>20我吁尔、而尔弗听、我起立、而尔注视、</p>
<p>21尔之于我、转为残酷、以手力迫我、</p>
<p>22举我使乘狂风、消灭我于巨暴、</p>
<p>23我知尔必致我于死、入为群生所定之室、</p>
<p>24然人颠仆、岂不伸手、遇灾岂不呼援、</p>
<p>25人遭难、我岂非为之哭泣、人贫乏、我岂非为之忧心、</p>
<p>26我望福祉、而祸害至、我待光明、而幽暗来、</p>
<p>27中心烦扰不安、患难之日、临及我身、</p>
<p>28我肤黧黑、非因日暴、立于会中、呼号求助、</p>
<p>29我与野犬为弟兄、与鸵鸟为伴侣、</p>
<p>30我肤既黑而脱、我骨因热而焦、</p>
<p>31我琴成悲声、我箫发哀响、</p>

</div>
