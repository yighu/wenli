
<div>
<h3>第二十七章</h3>
<p>1大卫意谓、必有一日、我亡于扫罗手、不如遁入非利士地、扫罗则绝其望、不复索我于以色列境、我乃脱于其手、</p>
<p>2遂起、与从者六百人、往投迦特王玛俄子亚吉、</p>
<p>3大卫与其二妻、耶斯列女亚希暖、及曾适拿八、迦密女亚比该、同仆从并眷聚、咸偕亚吉居于迦特、</p>
<p>4或以大卫逃于迦特告扫罗、扫罗不复索焉、○</p>
<p>5大卫谓亚吉曰、如沾尔恩、请以郊外之邑、赐我居处、何必偕王居京都乎、</p>
<p>6亚吉赐以洗革拉、故洗革拉属犹大王、迄于今日、○</p>
<p>7大卫居非利士地、计一年有四月、</p>
<p>8大卫与其从者、往侵基述人、基色人、亚玛力人、此族素居斯土、自书珥至埃及、</p>
<p>9大卫击之、无论男女、不存其生、取牛羊驴驼及衣服、归见亚吉、</p>
<p>10亚吉曰、今日所侵何地、曰、犹大南境、耶拉篾南境、基尼南境、</p>
<p>11大卫不生存男女、携至迦特、盖曰、恐其以我事告人云、大卫所为如此、彼居非利士地、所为常若是、</p>
<p>12亚吉信大卫、曰、彼使其民以色列深恨之、必永为我仆、</p>

</div>
