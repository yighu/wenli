
<div>
<h3>第六章</h3>
<p>1以色列人又行耶和华所恶、耶和华付之于米甸人手、凡历七年、</p>
<p>2米甸之势、胜于以色列人、以色列人因之在山营窟、为穴建寨、</p>
<p>3既播厥种、米甸亚玛力与东方之人、咸上攻之、</p>
<p>4筑营垒、毁土产、至于迦萨、以色列中食物无存、牛羊及驴俱尽、</p>
<p>5盖敌携畜与幕而来、如蝗众多、其人与驼、不可胜数、入于斯土、欲行毁灭、</p>
<p>6以色列人缘米甸故、微弱特甚、乃吁耶和华、</p>
<p>7既吁耶和华、</p>
<p>8耶和华遣先知告以色列族曰、以色列之上帝耶和华云、我曾导尔出埃及、脱于奴隶之室、</p>
<p>9拯尔脱埃及人、暨凡虐尔者之手、驱之于尔前、以其地锡尔、</p>
<p>10谕尔曰、我乃尔之上帝耶和华、尔居亚摩利人之地、勿寅畏其神、惟尔不听我言、○</p>
<p>11耶和华之使者至俄弗拉、坐亚比以谢人约阿施橡下、适约阿施子基甸打麦于醡酒处、以避米甸人、</p>
<p>12耶和华之使者见曰、英武之人欤、耶和华偕尔、</p>
<p>13基甸曰、我主欤、如耶和华偕我、何至遭此、我祖尝言耶和华导我出埃及、今其异迹安在、兹乃弃我、付于米甸人手、</p>
<p>14耶和华顾之曰、藉尔此力、往救以色列人、脱于米甸人手、非我遣尔往乎、</p>
<p>15曰、主欤、玛拿西中、我家至贫、在我父家、我又至微、何以拯以色列人乎、</p>
<p>16耶和华曰、我必偕尔、尔击米甸之众、如击一人、</p>
<p>17曰、我若蒙恩于尔前、求示我以征、俾知与我言者为尔也、</p>
<p>18请勿去此、待我复返、陈礼物于尔前、曰、我必待尔返、</p>
<p>19基甸入备山羊羔一、取面一伊法、作无酵饼、置肉于筐、盛汤于壶、携至橡下献之、</p>
<p>20上帝之使曰、以肉与饼置于此磐、倾汤其上、乃如是而行、</p>
<p>21耶和华之使者以所执之杖端、触肉与饼、火自磐出、焚肉与饼、使者遂往、不复见、</p>
<p>22基甸知为耶和华之使者、曰、哀哉、主耶和华欤、我面晤耶和华之使者矣、</p>
<p>23耶和华曰、安哉、勿惧、尔不至死、</p>
<p>24基甸在彼、为耶和华筑坛、名之曰耶和华沙龙、在亚比以谢族之俄弗拉、至今犹存、○</p>
<p>25是夕耶和华谕之曰、取尔父之牡犊、及七岁之牛为第二、毁尔父所筑巴力之坛、斫其旁之木偶、</p>
<p>26依其常例、为尔上帝耶和华筑坛于此保障之上、以第二牛献为燔祭、以所斫之木偶为柴、</p>
<p>27基甸简仆十人、遵耶和华命而行、但惧父家与邑众、不敢行之于昼、而行之于夜、</p>
<p>28邑众夙兴、见巴力之坛已毁、在旁之木偶已斫、第二牛献于所筑之坛、</p>
<p>29遂相问曰、行此者谁、察问之后、则曰、约阿施子基甸所为也、</p>
<p>30邑众谓约阿施曰、尔子毁巴力坛、斫其旁之木偶、当携之出、而致之死、</p>
<p>31约阿施对敌之者曰、尔欲为巴力争辩乎、抑援之乎、凡为之争辩者、今晨必死、如巴力果为神、人毁其坛、任彼自争可也、</p>
<p>32当日以耶路巴力名基甸、曰、既毁巴力之坛、任巴力与之争、○</p>
<p>33米甸亚玛力与东方之人咸集、济河、建营于耶斯列谷、</p>
<p>34耶和华之神临基甸、乃吹角、亚比以谢族咸集从之、</p>
<p>35基甸遣使遍行玛拿西、其人亦集从之、又遣使至亚设、西布伦、拿弗他利、咸来迎之、</p>
<p>36基甸谓上帝曰、如尔果循所言、假我手而拯以色列人、</p>
<p>37今我以绵羊毛一束、置于禾场、若露独在毛、而土壤皆干燥、则知尔假我手拯以色列人、依尔所言、</p>
<p>38诘朝、事果如是、基甸夙兴、取毛揉之、挤露盈盂、</p>
<p>39基甸又谓上帝曰、祈勿我怒、我复进一辞而后已、容再一次试之以毛、我欲羊毛干燥、而土壤皆霑露、</p>
<p>40是夜上帝如言而行、羊毛独干燥、土壤皆霑露、</p>

</div>
