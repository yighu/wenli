
<div>
<h3>第十二章</h3>
<p>1耶和华论以色列之警示、○铺张诸天、建立地基、创造人灵之耶和华曰、</p>
<p>2我将使耶路撒冷为四周诸民致眩之杯、耶路撒冷被围时、犹大亦得其佑、</p>
<p>3是日我将使耶路撒冷为诸民之重石、凡负之者、必受重伤、天下列邦、将集而攻之、</p>
<p>4耶和华曰、是日我将使诸马惊骇、乘者颠狂、惟犹大家、我必垂顾之、列邦诸马、我使之蒙瞽、</p>
<p>5犹大族长意谓、耶路撒冷居民、恃其上帝万军之耶和华、为我之力、</p>
<p>6是日我使犹大族长、若火盆之在柴薪、若火炬之在禾束、必左右焚毁四周之邦、耶路撒冷之民、仍居其所耶路撒冷、</p>
<p>7耶和华必先救犹大之幕、俾大卫家与耶路撒冷居民之荣、不得越于犹大、</p>
<p>8是日耶和华必扞卫耶路撒冷居民、其中懦弱者将如大卫、大卫家将如上帝、如耶和华之使、在于其前者、</p>
<p>9是日来攻耶路撒冷之列邦、我拟灭之、</p>
<p>10且必注恩赐、赋恳求之心于大卫家、及耶路撒冷居民、俾仰望我、即彼所刺者、为之哀哭、若丧独子、为之惨怛、若丧长子、</p>
<p>11是日耶路撒冷大有悲哀、如在米吉多平原哈达临门之悲哀、</p>
<p>12斯土各家、必有悲哀、大卫家男女异室而居、拿单家男女异室而居、</p>
<p>13利未家男女异室而居、示每家男女异室而居、</p>
<p>14其余之家、男女异室而居、</p>

</div>
