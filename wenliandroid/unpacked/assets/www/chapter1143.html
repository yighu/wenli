
<div>
<h3>第八章</h3>
<p>1兄弟乎、我以上帝所赐马其顿诸会之恩告尔、</p>
<p>2即屡试于难中而甚乐、且极贫而益彰施济之厚、</p>
<p>3我证其乐助、量力而过之、</p>
<p>4恳求我侪、俾其与于供事圣徒之恩、</p>
<p>5不第如我所望、且先献己于主、又遵上帝旨、献己于我侪、</p>
<p>6因此我劝提多、既于尔中肇行此惠、亦当毕之、</p>
<p>7尔于凡事、若信、若言、若知识、若殷勤、以及向我之爱既溢、则于此惠亦宜如是、</p>
<p>8我言此、非命尔、乃藉他人之勤恳、验尔仁爱之实、</p>
<p>9尔知我主耶稣基督之恩、彼原富、为尔而致贫、使尔由其贫而致富、</p>
<p>10我于此事、示以己意、乃尔之益、盖尔不第行之、亦定意倡之、已经年矣、</p>
<p>11今当成之、尔既乐此、则依尔之力以成之、</p>
<p>12盖人而乐为、则见纳、乃依所有、非依所无、</p>
<p>13非欲彼逸而尔艰、</p>
<p>14惟欲其均耳、今尔以有余补彼不足、后彼亦以有余补尔不足、是则均矣、</p>
<p>15经云、多者无余、寡者无乏、○</p>
<p>16惟谢上帝感提多心、俾同有为尔之殷勤、</p>
<p>17彼固受我之劝、且甚恳挚、自愿就尔、</p>
<p>18我侪遣一兄弟偕之、乃于福音见誉诸会者、</p>
<p>19不第此也、亦为诸会所选、与我同行、司理所捐之惠、以彰主荣、且表我侪之愿、</p>
<p>20免人以我司理多赀而咎我、</p>
<p>21盖我务善事、不第于主前、亦于人前、</p>
<p>22又遣一兄弟偕往、我于诸事、屡验其殷勤、今以笃信尔曹、而殷勤愈切、</p>
<p>23夫提多者、我侣也、为尔而同劳、二兄弟者、诸会之使、基督之荣也、</p>
<p>24故尔于诸会前、宜向之以彰尔爱、及我夸尔之证、</p>

</div>
