
<div>
<h3>第十一章</h3>
<p>1诈伪之衡、为耶和华所恶、公平之石、为其所悦、</p>
<p>2骄矜既至、耻辱亦至、惟谦卑者、智慧与俱、</p>
<p>3正直者、其真诚必导之、奸诈者、其乖戾必败之、</p>
<p>4震怒之日、资财无益、惟义拯人于死、</p>
<p>5完人之义、平直其途、恶者因己恶而颠覆、</p>
<p>6正直者、其义必救之、奸诈者、其恶必陷之、</p>
<p>7恶人既死、所冀俱绝、罪人之望、归于乌有、</p>
<p>8义者得脱于难、恶者从而代之、</p>
<p>9不虔者以口舌害邻里、惟义人因知识得救援、</p>
<p>10义者亨通、举邑欣悦、恶者沦丧、欢声沸腾、</p>
<p>11维彼城邑、以正直者之祝而振兴、因邪恶者之口而倾覆、</p>
<p>12蔑邻者无知、通达者缄口、</p>
<p>13佚游闲谈者、发人阴私、中心诚悫者、隐人情事、</p>
<p>14无智谋、民必仆、多议士、民乃安、</p>
<p>15为人作保、必遭挫折、憎恶拊掌、乃获安康、</p>
<p>16淑女得尊荣、强男得财货、</p>
<p>17仁慈者益己命、残刻者害厥身、</p>
<p>18作恶者、其值乃虚、播义者、其赉有定、</p>
<p>19恒于义者必得生、从乎恶者必致死、</p>
<p>20其心乖戾者、为耶和华所恶、其行完全者、为其所悦、</p>
<p>21恶人虽则连手、不免受刑、义者后裔蒙救、</p>
<p>22女美而不精明、如金环贯豕鼻、</p>
<p>23义者所欲、无非善良、恶者之望、终干震怒、</p>
<p>24有博施而益增加、有过吝而致贫乏、</p>
<p>25好施济者、必得丰腴、润泽人者、必受润泽、</p>
<p>26闭籴者、民必诅之、粜谷者、福加其首、</p>
<p>27勤求善者、必获恩宠、惟求恶者、恶必及之、</p>
<p>28恃财者必至倾覆、行义者茂如青叶、</p>
<p>29扰己家者、所得惟风、愚人为慧心者之役、</p>
<p>30义者结果、有若生命之树、智者乃有得人之能、</p>
<p>31义者在世、且受其报、况恶人罪人乎、</p>

</div>
