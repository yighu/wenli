
<div>
<h3>第一章</h3>
<p>1大利乌二年八月、耶和华谕易多孙、比利家子、先知撒迦利亚曰、</p>
<p>2昔耶和华甚不悦尔列祖、</p>
<p>3故当告民曰、万军之耶和华云、尔其返于我、我则返于尔、万军之耶和华言之矣、</p>
<p>4毋效尔列祖、古先知呼之曰、万军之耶和华云、转离尔之恶途恶行、惟彼不听、不从我言、耶和华言之矣、</p>
<p>5尔列祖安在乎、众先知永存乎、</p>
<p>6惟我所命我仆诸先知之言词典章、岂非及于尔列祖乎、彼则悛改曰、万军之耶和华欲依我所行所为、而施行于我、已若是待我矣、○</p>
<p>7大利乌二年十一月、即细罢特月二十四日、耶和华谕易多孙、比利家子、先知撒迦利亚、</p>
<p>8彼则曰、我于夜间、见有乘赤马者、立于谷中冈拈树间、其后有赤红白色之马、</p>
<p>9我曰、我主、此维何、与我言之使谓我曰、我将以之示尔、</p>
<p>10立于冈拈树间者曰、此乃耶和华所遣、遍游大地者也、</p>
<p>11彼众遂覆立于冈拈树间之耶和华使者曰、我侪已遍游大地、见全地安居静谧、</p>
<p>12耶和华之使者曰、万军之耶和华欤、尔怒耶路撒冷、及犹大诸邑、既历七十年、不加矜悯、将至几时乎、</p>
<p>13耶和华以善言慰语、答与我言之使、</p>
<p>14与我言之使谓我曰、尔其呼云、万军之耶和华曰、我为耶路撒冷与锡安、热中特甚、</p>
<p>15我深不悦安逸之列邦、盖我微怒斯民、彼则加以苦难、</p>
<p>16故耶和华云、我以矜悯而返耶路撒冷、我室必建其中、引绳于耶路撒冷、万军之耶和华言之矣、</p>
<p>17当又呼曰、万军之耶和华云、我之诸邑、将丰阜而盈溢、耶和华必慰藉锡安邑、遴选耶路撒冷焉、○</p>
<p>18我举目而观、见有四角、</p>
<p>19遂谓与我言之使曰、此维何、曰、乃散犹大以色列耶路撒冷之角也、</p>
<p>20耶和华以工匠四人示我、</p>
<p>21我曰、其来何为、曰、此角驱散犹大、以致无人昂首、斯人之来、使之恐怖、且掷列邦之角、即高举以攻犹大、而散之者也、</p>

</div>
