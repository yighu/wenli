
<div>
<h3>第十三章</h3>
<p>1维时、有同在者、以加利利人之事告耶稣、即彼拉多以其血杂祭物中也、</p>
<p>2耶稣曰、尔意此加利利人受此害、较众加利利人尤有罪乎、</p>
<p>3我告尔、非也、尔弗改悔、皆将如斯而亡、</p>
<p>4昔西罗亚楼倾、压而毙者十八人、尔意斯人、较居耶路撒冷诸民、尤负罪乎、</p>
<p>5我告尔、非也、尔弗改悔、皆将如斯而亡、○</p>
<p>6乃设喻曰、有植无花果树于其葡萄园者、来而求果弗得、</p>
<p>7语园丁曰、我来求果于此树者三年矣、而弗得、宜斫之、何为旷此土乎、</p>
<p>8对曰、主、今岁姑容之、待我周掘壅粪、</p>
<p>9后或结果、否则斫之、○</p>
<p>10安息日、耶稣在一会堂训诲、</p>
<p>11适有妇患鬼而病、十有八年、伛偻不能伸、</p>
<p>12耶稣见而呼之曰、妇乎、尔释于病矣、</p>
<p>13遂以手按之、妇即伸、归荣上帝、</p>
<p>14司会堂者、因耶稣于安息日施医、憾焉、谓众曰、工作自有六日、于此可来受医、勿于安息日也、</p>
<p>15主曰、伪善者乎、尔曹于安息日、孰不解牛驴于厩、牵以饮之乎、</p>
<p>16况此妇为亚伯拉罕之裔、撒但系之十有八年、不当于安息日解其结乎、</p>
<p>17耶稣言此、诸敌愧耻、众见其所行诸有荣之事、皆喜、○</p>
<p>18耶稣曰、上帝国何似、我将何以比之、</p>
<p>19乃似芥种一粒、人取而播于其园、长而成树、飞鸟栖于其枝、</p>
<p>20又曰、我将何以比上帝国乎、</p>
<p>21乃似酵、妇取而纳于三斗面中、致均发酵焉、○</p>
<p>22耶稣经邑乡训诲、向耶路撒冷而往、</p>
<p>23或曰、主、得救者其寡乎、</p>
<p>24曰、当竭力以进窄门、我语汝、将有求进而不得者多也、</p>
<p>25迨家主起而闭门、尔立于外、叩门曰、主欤、为我启之、彼将应曰、我不识尔奚自、</p>
<p>26尔将曰、我侪曾于尔前食饮、尔亦曾于我衢训诲、</p>
<p>27彼将曰、我告尔、我不识尔奚自、尔众行不义者、其去我、</p>
<p>28时、尔见亚伯拉罕、以撒、雅各、与诸先知在上帝国、而尔见逐于外、则必哀哭切齿矣、</p>
<p>29自东自西、自南自北、有人将至、席坐于上帝国、</p>
<p>30有后者将为先、先者将为后也、○</p>
<p>31是时法利赛数人来、谓之曰、出而去此、希律欲杀尔也、</p>
<p>32耶稣曰、往告彼狐狸云、今日明日、我逐鬼施医、至三日、我事毕矣、</p>
<p>33虽然、今日明日及后日、我必行矣、盖先知不能亡于耶路撒冷外也、</p>
<p>34耶路撒冷欤、耶路撒冷欤、杀先知石击使于尔者乎、我欲集尔赤子、似牝鸡集雏翼下者屡矣、而尔不欲也、</p>
<p>35尔室遗于尔矣、我语汝、尔将不见我、迨尔云、奉主名而来者、宜颂也、</p>

</div>
