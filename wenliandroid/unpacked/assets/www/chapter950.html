
<div>
<h3>第十四章</h3>
<p>1以色列欤、尔因罪而颠覆、当归尔之上帝耶和华、</p>
<p>2以言归耶和华曰、宥我诸愆、以恩纳我、我则以言代犊、奉献于尔、</p>
<p>3我不恃亚述之救援、不复乘马、不复谓我手所造者曰、尔为我神、孤儿必蒙矜悯于尔耶和华、</p>
<p>4我将医其悖逆、厚加眷爱、盖我怒已转离之、</p>
<p>5我将向以色列如露、使其舒蕊如百合花、盘根若利巴嫩、</p>
<p>6枝条散布、佳美若橄榄树、芬芳如利巴嫩、</p>
<p>7居其荫下者必旋归、茂盛如五谷、舒蕊如葡萄、香若利巴嫩之酒、</p>
<p>8以法莲将曰、我与偶像犹有何涉、我耶和华既应之、必加眷顾、我若青松、尔将由我而结实、</p>
<p>9孰为智者、而明此事乎、孰为哲人、而知其情乎、耶和华之途乃正、义人必履之、而罪人蹶于其中、</p>

</div>
