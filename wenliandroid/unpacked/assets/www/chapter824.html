
<div>
<h3>第五章</h3>
<p>1尔其往来于耶路撒冷之衢、于其宽广之区察视之、索一行公义求信实者、若有之、我必宥斯邑、</p>
<p>2彼虽指维生之耶和华而誓、犹为妄誓、</p>
<p>3耶和华欤、尔目非顾信实乎、尔击之、彼不怀忧、尔灭之、彼不受教、惟自坚其颜、逾于磐石、不肯归诚、</p>
<p>4我曰、此乃贫乏者、愚昧者、不识耶和华之道、不明其上帝之法、</p>
<p>5我将诣显者与之言、彼识耶和华之道、明其上帝之法、惟彼同心折轭断绳、</p>
<p>6是以丛林之狮必杀之、旷野之狼必噬之、豹必伺于邑外、凡出邑者、悉为所裂、盖其罪戾孔多、悖逆增甚、</p>
<p>7我何能宥尔哉、尔之子女弃我、指彼非神者而誓、我使之饱食、彼则行淫、群集妓室、</p>
<p>8彼若肥马得纵、各向其邻之妻嘶鸣、</p>
<p>9耶和华曰、我岂不缘此而加谴责、岂不复仇于若是之国哉、○</p>
<p>10尔登其垣而毁之、惟勿尽毁、可除其枝、盖非属耶和华也、</p>
<p>11耶和华曰、以色列家与犹大家、待我诡诈维甚、</p>
<p>12弗认耶和华、曰言者非彼也、灾难不临于我、刀兵饥馑、我不遇之、</p>
<p>13先知为风、道不在于其中、彼之所言、必及己身、</p>
<p>14故万军之上帝耶和华曰、为彼言是、我必使我言在尔口为火、斯民为薪而焚之、</p>
<p>15耶和华曰、以色列家欤、远方有国、既强且古、尔曹不识其方言、不明其所语、我必导之攻尔、</p>
<p>16其箙若既辟之冢、其人皆为勇士、</p>
<p>17彼必食尔禾稼、及尔糇粮、即尔子女所当食者、并食尔牛群羊群、及葡萄无花果、以刃毁尔所恃之坚城、</p>
<p>18惟其时我犹不尽灭尔、耶和华言之矣、</p>
<p>19尔曹若云、我上帝耶和华何为以此加我、尔当语之曰、尔曹弃我、奉事他神于尔境、如是、亦必奉事外人于非尔之地、○</p>
<p>20尔宜布告于雅各家、宣传于犹大曰、</p>
<p>21愚昧无知之民欤、有目而不见、有耳而不闻、尔其听此、</p>
<p>22耶和华曰、我立永命、以沙界海、不得逾防、虽波涛汹涌而不越、漰渤而不逾、尔不畏我、不战栗于我前乎、</p>
<p>23惟斯民怀叛逆之心、背我而去、</p>
<p>24彼不自谓、我当寅畏我上帝耶和华、彼降秋雨春雨、各适其时、为我定厥穑期、</p>
<p>25尔之愆尤使尔失此、尔之罪戾阻尔获福、</p>
<p>26盖我民中有恶人、隐伏如猎禽者、设机以陷人、</p>
<p>27笼充以禽鸟、其室亦充以诡诈、因而昌盛富有、</p>
<p>28彼体肥肤润、作恶太甚、不为孤子伸冤、使之利达、不为贫者折中、</p>
<p>29耶和华曰、我岂不缘此而加谴责、岂不复仇于若是之国哉、</p>
<p>30斯土有奇异可憎之事、</p>
<p>31先知传虚伪、祭司藉以操权、我民咸以为悦、至终尔将若之何、</p>

</div>
