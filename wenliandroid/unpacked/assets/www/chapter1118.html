
<div>
<h3>第十五章</h3>
<p>1我侪之健者、宜肩不健者之弱、非悦己也、</p>
<p>2各宜悦邻、以致其益、而建立之、</p>
<p>3盖基督亦非悦己、如经云、詈尔者之詈及于我、</p>
<p>4昔所载者、皆以训我而书、俾我因忍、与圣经之慰而得望、</p>
<p>5愿施忍与慰之上帝、赐尔曹同志、依基督耶稣、</p>
<p>6使尔一心一口、以荣上帝、我主耶稣基督之父、</p>
<p>7是故尔宜相纳、犹基督纳尔、以为上帝荣、</p>
<p>8盖我谓基督因上帝之真诚、曾为割礼之役、以应所许列祖之言、</p>
<p>9亦俾异邦因其矜恤、而荣上帝、经云、缘此、我必于异邦中称颂尔、讴歌尔名、</p>
<p>10又云、尔异邦人、宜与其民同乐、</p>
<p>11又云、凡尔异邦宜颂主、万民亦宜颂主、</p>
<p>12又以赛亚云、有耶西之根、将兴而君异邦、异邦将望之、</p>
<p>13愿施望之上帝、因信以乐与安充乎尔曹、俾尔赖圣神之能、获丰溢之望、○</p>
<p>14兄弟乎、我深信尔满于善、充乎智、亦能相戒、</p>
<p>15我毅然致书、使尔记忆、因上帝赐我之恩、</p>
<p>16令我为基督耶稣之役于异邦、恭事上帝福音、俾所献之异邦人、由圣神而成圣、见纳于上帝、</p>
<p>17故论上帝之事、我赖基督耶稣、有可夸者、</p>
<p>18非基督藉我所行之事、我不敢言、</p>
<p>19惟以言行及异迹奇事、与圣神之能、使异邦人顺服、遂自耶路撒冷、周行至以利哩古、遍传基督福音、</p>
<p>20我务宣福音、不在已宣基督之处、免建于他人之基、</p>
<p>21如经云、其音未及者将见之、未闻者将悟之、○</p>
<p>22是故我屡见阻、不得就尔、</p>
<p>23今在此境、再无可往、数年来所愿者、往士班雅时可就尔、</p>
<p>24盖望旅中见尔、先于尔曹稍满我志、蒙尔送行、</p>
<p>25今我往耶路撒冷、供给圣徒、</p>
<p>26盖马其顿亚该亚人、乐意捐赀、以济耶路撒冷圣徒之贫乏者、</p>
<p>27彼固乐意、亦负其债、因异邦人既共与其属灵之物、自当以属身之物供之、</p>
<p>28迨毕斯事、志此善果、则将由尔而适士班雅矣、</p>
<p>29我知就尔时、必以基督之厚福而来、○</p>
<p>30兄弟乎、我以我主耶稣基督、亦以圣神之爱、求尔同我竭力、为我祈于上帝、</p>
<p>31使我脱于犹太之违逆者、亦使我供给耶路撒冷之圣徒、为其所纳、</p>
<p>32致循上帝之旨、欣然就尔、偕尔获安、</p>
<p>33愿赐平康之上帝偕尔众、阿们、</p>

</div>
