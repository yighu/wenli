
<div>
<h3>第十九章</h3>
<p>1或告约押曰、王缘押沙龙哭而哀、</p>
<p>2民闻王为子忧、故是日奏凯、转为悲哀、</p>
<p>3当日民私归邑、如战败者、含羞而退、</p>
<p>4王掩面、大声呼曰、我子押沙龙、押沙龙我子、我子、</p>
<p>5约押入宫觐王曰、今日尔仆拯尔、及尔后妃子女之命、尔乃使之赧颜、</p>
<p>6恶尔者、尔反爱之、爱尔者、尔反恶之、今日明示、牧伯臣仆、于尔无足介意、我知若押沙龙生存、而我侪咸死、尔乃欢悦矣、</p>
<p>7今尔当起而出、以言慰藉尔仆、否则我指耶和华而誓、今夕必无一人偕尔、此祸较尔自幼所遭者尤甚、</p>
<p>8王遂起、坐于邑门、有告民曰、王坐邑门、民遂觐王、○</p>
<p>9以色列族既遁归幕、诸支派之民相争曰、王拯我于敌手、又援我于非利士人手、今避押沙龙、出亡于外、</p>
<p>10我膏押沙龙以治我、今亡于陈、尔曹何不出言、以请王归、○</p>
<p>11大卫王遣人见祭司撒督亚比亚他曰、当告犹大长老云、以色列众所言请王返宫、传闻于王、尔何居后、</p>
<p>12尔乃我之昆弟骨肉、则请王归、何居人后、</p>
<p>13亦告亚玛撒曰、尔非我之骨肉乎、如尔不代约押为军长、恒在我前、愿上帝罚我维倍、</p>
<p>14于是犹大众如怀一心、遣使告王曰、请王及臣仆偕归、</p>
<p>15王乃归、至约但、犹大人至吉甲以迎王、欲导之济河、○</p>
<p>16巴户琳之便雅悯人基拉子示每、急与犹大人偕下、迎大卫王、</p>
<p>17有便雅悯人一千、与扫罗家仆洗巴、及其子十五人、仆二十人从之、涉约但以迎王、</p>
<p>18有舟往还济王眷聚、随王所欲、王将济时、基拉子示每伏于王前、</p>
<p>19曰、我主勿罪我、当我主我王出耶路撒冷时、仆所行悖逆之事、祈勿念之、勿介于怀、</p>
<p>20仆自知干罪、故今日约瑟家中、我至独先、以迎我主我王、</p>
<p>21洗鲁雅子亚比筛曰、耶和华之受膏者、示每诅之、可不致之死乎、</p>
<p>22大卫曰、洗鲁雅子、我与尔曹何与、使尔今日敌我、我岂不知今日我为以色列王、讵可在以色列中、致人于死乎、</p>
<p>23遂语示每曰、尔必不死、加之以誓、○</p>
<p>24扫罗孙米非波设亦来迎王、自王出亡、及王安归、不治其足、不理其须、不浣其衣、</p>
<p>25至耶路撒冷迎王、王曰、米非波设、不与我同行、曷故、</p>
<p>26对曰、我主我王、尔仆跛足、意欲备驴乘之、与王同行、而我仆欺我、</p>
<p>27且谤尔仆于我主我王前、惟我主我王如上帝之使、依尔所视为善者行之、</p>
<p>28盖我祖全家、于我主我王前、咸如死者、然尔使仆列于同席者中、我尚有何理、可吁于王、</p>
<p>29王曰、何复言尔事乎、我命尔与洗巴、均分田亩、</p>
<p>30米非波设曰、我主我王既安然还宫、任其悉取可也、○</p>
<p>31基列人巴西莱自罗基琳至、偕王而行、送之济约但、</p>
<p>32巴西莱老迈、年已八十、其家巨富、王在玛哈念时、尝以所需供王、</p>
<p>33王谓巴西莱曰、与我偕往、我在耶路撒冷、以赡养尔、</p>
<p>34巴西莱曰、我生存之日、尚有几何、可偕王上耶路撒冷乎、</p>
<p>35今仆年八十、所食所饮、岂能知其味、辨其美恶乎、男女讴歌、岂能闻其声乎、何为累我主我王、</p>
<p>36仆第偕王济约但、何必加我若是之赏赉乎、</p>
<p>37容仆旋归、死于故邑、在我父母墓侧、尔仆金罕在此、请准其与我主我王偕济、依尔所视为善者待之、</p>
<p>38王曰、金罕必与我偕往、我依尔所视为善者待之、尔有所求、我必为尔行之、</p>
<p>39于是民众济约但、王亦济、王与巴西莱接吻、为之祝嘏、巴西莱遂归故土、○</p>
<p>40王既济、至吉甲、金罕偕行、犹大民众、及以色列民之半送之、</p>
<p>41以色列众来见王曰、我之昆弟犹大人、何为私导王、与眷聚及仆从、济约但河、</p>
<p>42犹大人曰、王与我同宗、何因此事而怒、我岂食王禄、王岂有所馈于我乎、</p>
<p>43以色列人曰、我侪于王、分有其十、与大卫之情谊、较尔尤深、尔导我王归、曷藐视我、不先与我议乎、然犹大人之言、较以色列人尤厉、</p>

</div>
