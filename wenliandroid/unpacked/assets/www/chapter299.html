
<div>
<h3>第四章</h3>
<p>1以笏既没、以色列人又行耶和华所恶、</p>
<p>2耶和华付于都夏琐之迦南王耶宾手、其帅西西拉、居外邦之夏罗设、</p>
<p>3有铁车九百乘、虐待以色列人特甚、历二十年、以色列人吁耶和华、○</p>
<p>4时、有女先知、拉比多妻底波拉、为以色列士师、</p>
<p>5居以法莲山地、拉玛伯特利间、在底波拉之棕树下、以色列人赴之、听其审鞫、</p>
<p>6彼遣人召亚比挪庵子巴拉、自拿弗他利之基低斯至、谓之曰、以色列之上帝耶和华、岂非谕尔云、当率拿弗他利西布伦二族万人、往他泊山、</p>
<p>7我必使耶宾之帅西西拉率车与众、往基顺河诣尔、付于尔手、</p>
<p>8巴拉曰、尔偕我往则往、否则不往、</p>
<p>9曰、我必与尔偕往、然尔此行不获荣显、盖耶和华将以西西拉付于妇手、遂起、偕往基低斯、</p>
<p>10巴拉集西布伦拿弗他利人于基低斯、随之上者一万、底波拉偕行、</p>
<p>11摩西外戚、何巴之裔、基尼人希百、曾离本族、张幕于撒拿音之橡下、附近基低斯、</p>
<p>12或告西西拉曰、亚比挪庵子巴拉上他泊山、</p>
<p>13西西拉乃集铁车九百、与其军旅、由外邦之夏罗设至基顺河、</p>
<p>14底波拉谓巴拉曰、尔起、今日乃耶和华以西西拉付于尔手之日、耶和华非为尔先导乎、于是巴拉下他泊山、万人随之、</p>
<p>15耶和华刃击、溃乱西西拉及其车乘军旅、于巴拉前、西西拉下车、徒行而遁、</p>
<p>16巴拉追其车卒、至外邦夏罗设、西西拉全军悉陨于刃、靡有孑遗、</p>
<p>17西西拉徒行、逃至基尼人希百妻雅亿之幕、盖夏琐王耶宾与希百家和好、</p>
<p>18雅亿出迎、谓曰、我主请入、毋惧、遂入其幕、雅亿以衾覆之、</p>
<p>19西西拉曰、我渴、请以少许之水饮我、遂启革囊、饮之以乳、仍覆以衾、</p>
<p>20又曰、尔立幕门、如有来询者曰、有人在此否、尔则曰无、</p>
<p>21西西拉惫而酣寝、雅亿取幕钉、手执椎、轻步而前、以钉贯其鬓际、钉之于地、遂昏眩而死、</p>
<p>22时、巴拉追至、雅亿出迓曰、来、我以尔所求者示尔、巴拉入幕、见西西拉偃卧而死、幕钉尚在鬓际、</p>
<p>23如是上帝使迦南王耶宾服于以色列人、</p>
<p>24以色列人日强、胜迦南王耶宾、至于灭之、</p>

</div>
