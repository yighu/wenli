
<div>
<h3>第四章</h3>
<p>1约拿不悦之甚、而怒、</p>
<p>2祷耶和华曰、耶和华欤、我在故土、非言此乎、故亟逃往他施、盖我知尔为仁慈矜悯之上帝、迟于发怒、富有恩惠、回意不降其灾、</p>
<p>3耶和华欤、今求尔索我命、以我之死、犹愈于生、</p>
<p>4耶和华曰、尔怒宜乎、</p>
<p>5约拿出邑、坐于邑东、在彼构庐、坐于荫下、观此邑之究竟、</p>
<p>6耶和华上帝备蓖蔴、滋长高于约拿、荫覆厥首、以解其苦、约拿因之喜甚、</p>
<p>7诘旦昧爽、上帝备虫啮蓖蔴、遂致枯槁、</p>
<p>8日出时、上帝备东风、其气炎酷、日暴约拿之首、使之昏迷、则求死曰、我之死、犹愈于生焉、</p>
<p>9上帝谓之曰、尔以蓖蔴而怒、宜乎、对曰、我怒至死、亦宜也、</p>
<p>10耶和华曰、此蓖蔴、尔未为之劳、尔未使之长、一夜而生、一夜而亡、尔尚惜之、</p>
<p>11尼尼微大邑、其中不辨左右手者、有逾十二万、且牲畜孔多、我岂不惜之乎、</p>

</div>
