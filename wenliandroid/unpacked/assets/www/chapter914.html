
<div>
<h3>第三十八章</h3>
<p>1耶和华谕我曰、</p>
<p>2人子欤、当面玛各地之歌革、即罗施米设土巴之君、而预言曰、</p>
<p>3主耶和华云、罗施米设土巴之君歌革乎、我为尔敌、</p>
<p>4必以钩贯尔颊、使尔旋转、曳尔出境、及尔全军、战马骑兵、悉著戎衣、成为大队、执干盾、挥刀剑、</p>
<p>5波斯古实与弗偕之、咸执干戴盔、</p>
<p>6歌篾及其众、北极之陀迦玛族及其众、又有多民偕之、</p>
<p>7尔与同集之军、当预备之、尔为其帅、</p>
<p>8以色列山久为荒芜、惟彼庶民免于刃者、将自多国而集、安居斯土、历年既久、尔必奉命而入其境、</p>
<p>9尔及有众、与所偕之诸族、将若暴风猝至、若云蔽覆斯土、</p>
<p>10主耶和华曰、是日、尔心必起恶念、而设诡谋、</p>
<p>11云、无城之地、安靖之民、无城垣、无门楗、我必往焉、</p>
<p>12其地昔为荒墟、今则有人居处、集自列邦、聚货财、豢牲畜、居其高处、我必攻之、劫掠其物、</p>
<p>13示巴底但、与他施之商旅、及其稚狮、将诘尔云、尔来欲劫夺乎、尔集斯众、欲虏掠乎、欲攘金银、劫牲畜、夺货物、掠取多财乎、○</p>
<p>14人子欤、尔对歌革预言曰、主耶和华云、我民以色列安居时、尔岂不得而知之乎、</p>
<p>15尔自所居北极之地而来、多族偕至、咸乘马、其数甚众、成为大军、</p>
<p>16歌革欤、尔来攻我民以色列、若云覆地、越至末日、我必导尔伐我土地、使我因尔彰显为圣、列邦目睹、彼则识我、</p>
<p>17主耶和华曰、昔我托我诸仆、以色列先知、历年预言云、我必使尔来攻我民、所言者、非尔乎、</p>
<p>18主耶和华曰、歌革来攻以色列地时、我怒愤烈、必发于鼻、</p>
<p>19我以忌嫉烈怒而言曰、是日以色列地、必震动殊甚、</p>
<p>20海鱼飞鸟、野兽昆虫、及天下亿兆、必战栗于我前、山岳崩颓、磐岩坠落、垣墉倾圮、</p>
<p>21主耶和华曰、我必自我诸山、召刃至而击之、彼军各以其刃、互相残杀、</p>
<p>22我必以疫与血惩之、以霪雨大雹、电火硫磺降之、及其有众、与所偕之诸族、</p>
<p>23我必自显为大为圣、万邦目睹、则知我乃耶和华、</p>

</div>
