
<div>
<h3>第十六章</h3>
<p>1众舁上帝匮入城、置于大卫所张之幕、献燔祭及酬恩祭于上帝前、</p>
<p>2大卫献燔祭与酬恩祭既毕、奉耶和华名、为民祝嘏、</p>
<p>3颁赐以色列众、无论男女、各予饼一方、肉一脔、葡萄干饼一方、○</p>
<p>4又立利未人、供役于耶和华匮前、赞美称谢、颂扬以色列之上帝耶和华、</p>
<p>5首亚萨、次撒迦利雅、及雅薛、示米拉末、耶歇、玛他提雅、以利押、比拿雅、俄别以东、耶利鼓瑟鸣琴、亚萨击钹发声、</p>
<p>6祭司比拿雅、雅哈悉、恒吹角于上帝约匮前、</p>
<p>7是日大卫始定、藉亚萨与其昆弟、称谢耶和华、</p>
<p>8歌曰、当称谢耶和华、呼吁其名、以其作为、普告万民兮、</p>
<p>9讴歌之、颂美之、道其奇行兮、</p>
<p>10以其圣名为荣、凡求耶和华者、其心欢悦兮、</p>
<p>11求耶和华、与其能力、恒寻其面兮、</p>
<p>12 13其仆以色列之裔、即其所选雅各子孙欤、念其所行奇事异迹、及其口之谳兮、</p>
<p>14彼乃耶和华、我之上帝、行鞫于全地兮、</p>
<p>15当永念其约、所谕万世之言、</p>
<p>16即与亚伯拉罕所立之约、对以撒所发之誓、</p>
<p>17且于雅各为定例、于以色列为永约兮、</p>
<p>18曰、我必赐尔以迦南地、为尔所得之业兮、</p>
<p>19昔尔人寡、其数无几、旅于斯土兮、</p>
<p>20由此族游于彼族、自此国至于彼国、</p>
<p>21上帝不容人虐遇之、因之谴责列王兮、</p>
<p>22曰、我受膏者勿犯之、我之先知勿伤之、</p>
<p>23全地当歌颂耶和华、日宣其拯救兮、</p>
<p>24述其尊荣于列邦、道其奇行于万民兮、</p>
<p>25盖耶和华为大、极当颂赞、宜寅畏之、超越诸神兮、</p>
<p>26列邦之神、悉属虚无、惟耶和华创造诸天兮、</p>
<p>27尊荣威严在于其前、能力欢愉在于其所兮、</p>
<p>28万民诸族欤、当以尊荣能力、归于耶和华、归于耶和华兮、</p>
<p>29以耶和华名应得之荣归之、奉献礼物、至于其前、衣圣服而崇拜之兮、</p>
<p>30全地当战栗于其前、世界坚定、不至动摇兮、</p>
<p>31诸天其欢、大地其喜、当宣告列邦曰、耶和华为王兮、</p>
<p>32海及充其中者、当漰渤兮、田与其中所有、当欢欣兮、</p>
<p>33林间诸木、必在耶和华前欢呼、因其将临、行鞫于地兮、</p>
<p>34当称谢耶和华、以其为善、慈惠永存兮、</p>
<p>35当曰救我之上帝欤、尚其救援我、会集我、拯我于列邦、俾我称颂尔圣名、以赞美尔而获胜、</p>
<p>36以色列之上帝耶和华、当颂美之、自亘古以迄永久兮、众民咸曰、阿们、乃颂美耶和华、○</p>
<p>37大卫留亚萨与其昆弟、恒供事于耶和华约匮前、循每日所宜、</p>
<p>38俄别以东与其昆弟六十八人、及耶杜顿子俄别以东、并何萨为阍人、</p>
<p>39祭司撒督、与其昆弟为祭司者、咸居基遍之崇邱、在耶和华幕前、</p>
<p>40恒在燔祭坛、献燔祭于耶和华、朝夕无间、循耶和华法律所载、命以色列人者、</p>
<p>41偕之者、又有希幔、耶杜顿、及其余被简、名录于册者、称谢耶和华、以其慈惠永存也、</p>
<p>42希幔耶杜顿、偕之吹角击钹、大发其声、且以乐器和颂上帝之歌、耶杜顿子孙为阍人、</p>
<p>43于是民众各归其家、大卫亦返、为眷聚祝嘏、</p>

</div>
