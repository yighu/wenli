
<div>
<h3>第二十章</h3>
<p>1耶和华谕约书亚曰、</p>
<p>2告以色列人云、当遵我藉摩西所命尔者、简立逃城、</p>
<p>3俾无心而误杀人者、可遁于彼、为尔逃避复仇之所、</p>
<p>4逃至斯邑者、当立邑门、自诉其事于长老、长老接之入邑、给之以所、使居其中、</p>
<p>5若复仇者追之、勿以杀人者付于其手、盖彼误杀其邻、素无仇恨、</p>
<p>6彼居是邑、迨其受鞫于会众前、俟当时之大祭司卒、乃返所逃出之故邑、而归其家、</p>
<p>7遂简立加利利之基低斯、在拿弗他利山地、示剑、在以法莲山地、基列亚巴、即希伯仑、在犹大山地、</p>
<p>8又于约但滨、耶利哥东、简立流便支派平原、在野之比悉、迦得支派基列之拉末、玛拿西支派巴珊之哥兰、</p>
<p>9斯邑既定、凡以色列人、与其中宾旅、误杀人者、可逃于彼、免死于复仇者之手、迨其受鞫于会众前、</p>

</div>
