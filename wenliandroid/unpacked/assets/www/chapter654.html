
<div>
<h3>第九十二篇</h3>
<p>安息日之诗○</p>
<p>1称谢耶和华、歌颂至高者之名、斯为美兮、</p>
<p>2朝宣尔之慈惠、夕彰尔之信实、</p>
<p>3用十弦之乐器与瑟、以琴清肃之声和之兮、</p>
<p>4耶和华欤、尔以所为、使我悦怿、我因尔手所作、而欢呼兮、</p>
<p>5耶和华欤、尔经营何其大、尔意綦深兮、</p>
<p>6愚蠢者弗知、蒙昧者不明乎此兮、</p>
<p>7恶人发生如草、作慝者兴盛、无非使之恒亡兮、</p>
<p>8耶和华欤、惟尔崇高、永世靡暨兮、</p>
<p>9耶和华欤、尔敌将亡、恶党必散兮、</p>
<p>10惟尔使我昂角如兕、我乃新膏所膏兮、</p>
<p>11我敌遭报、我得目睹、攻我之恶党受罚、我已耳闻兮、</p>
<p>12义人必畅茂如棕树、生长如利巴嫩之香柏兮、</p>
<p>13植于耶和华室、盛于我上帝院兮、</p>
<p>14暮年犹结其实、汁满而色青兮、</p>
<p>15以彰耶和华之正直、彼乃我之磐石、无有不义兮、</p>

</div>
