
<div>
<h3>第二章</h3>
<p>1若于基督有何慰藉、于爱有何抚绥、于圣神有何感通、有何仁慈矜悯、</p>
<p>2则宜同意同爱、心合志一、以充我乐、</p>
<p>3概勿树党、勿尚虚荣、惟自卑、视人愈于己、</p>
<p>4勿各顾己事、亦宜顾人之事、</p>
<p>5以基督耶稣之心为心、</p>
<p>6彼原有上帝之状、不以匹上帝为强取、</p>
<p>7乃虚己取仆之状、成人之形、</p>
<p>8既有人之式、又屈己、承顺至死、甚而死于十架、</p>
<p>9故上帝跻之至高、锡以超乎万名之名、</p>
<p>10使在天在地、及在地下者、闻耶稣之名、无膝不屈、</p>
<p>11无口不称耶稣基督为主、以荣父上帝焉、○</p>
<p>12爱友乎、尔素承顺、不惟于我同在时、即今暌违、益宜畏惧战栗、以成尔之救济、</p>
<p>13盖尔之志与行、皆上帝循其善意、施于尔衷也、</p>
<p>14尔凡所行、毋私议、毋争辩、</p>
<p>15俾尔纯粹无疵、为上帝子、无瑕于邪逆之世、显为烛世之光、</p>
<p>16彰明维生之道、俾我可夸于基督之日、以我所趋所劳、非徒然也、</p>
<p>17若以尔信之祭祀与供奉、我被灌奠其上、我亦乐之、且与尔众同乐、</p>
<p>18尔亦当乐之、且与我同乐焉、○</p>
<p>19我缘主耶稣、冀速遣提摩太就尔、俾知尔事、以慰我心、</p>
<p>20盖我无同心之人、诚虑尔事、</p>
<p>21因众皆惟己是谋、非耶稣基督之事也、</p>
<p>22尔知提摩太之征验、即与我共役于福音、犹子之于父、</p>
<p>23故视我事如何、冀即遣之、</p>
<p>24且我赖主、冀亦速往、</p>
<p>25但我意必遣以巴弗提就尔、彼乃我之兄弟、与我同劳同伍、为尔之使、且供我所需者、</p>
<p>26彼乃恋慕尔众、因尔闻其病、则忧甚、</p>
<p>27彼果病濒死、上帝恤之、不惟于彼、亦于我也、免我忧而复忧、</p>
<p>28是以遣之愈切、使尔复见之而喜、我忧亦少解、</p>
<p>29尔宜缘主欣然纳之、且尊重如是之人、</p>
<p>30盖彼因基督之工而濒死、不恤其生、以补尔事我之不逮、</p>

</div>
