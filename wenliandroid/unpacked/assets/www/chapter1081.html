
<div>
<h3>第六章</h3>
<p>1当时、门徒增多、有操希利尼音之犹太人、訾议希伯来人、因每日供给、而忽其嫠也、</p>
<p>2十二徒召众门徒曰、我侪遗上帝道、而几筵是役、非宜也、</p>
<p>3兄弟乎、当于尔中择有令名、充于圣神及智者七人、我侪可立之以司斯事、</p>
<p>4我则专务祈祷宣道、</p>
<p>5众悦其言、遂选司提反、乃充乎信与圣神者、及腓利、伯罗哥罗、尼迦挪、提门、巴米拿、并进教之安提阿人尼哥拉、</p>
<p>6立之于使徒前、遂祈祷手按之、○</p>
<p>7上帝之道益兴、门徒之数、极盛于耶路撒冷、祭司之服从斯道者亦众、○</p>
<p>8司提反充乎恩与能、大行异迹奇兆于民中、</p>
<p>9有称为利百地拿会堂、及古利奈、亚力山太、基利家、亚西亚之会堂者数人、起而与司提反辩论、</p>
<p>10司提反以智与神而言、众莫能御、</p>
<p>11遂贿人使言曰、我侪曾闻其有谤讟摩西、及上帝之言、</p>
<p>12乃耸动众民、与长老士子、突来执之、曳至公会、</p>
<p>13设伪证者、曰、此人出言谤讟圣所及律法不已、</p>
<p>14盖我侪曾闻其言曰、斯拿撒勒人耶稣、将毁此所、且易摩西授我之规、</p>
<p>15坐公会中者、皆注目司提反、见其容如天使之容焉、</p>

</div>
