
<div>
<h3>第五章</h3>
<p>1噫、富者欤、宜悲泣号啕、因苦难将临于尔也、</p>
<p>2尔财坏矣、尔衣蠹矣、</p>
<p>3尔金银锈矣、其锈将为证于尔、且如火而蚀尔肉、尔已积财于末日也、</p>
<p>4刈于尔田之工值、尔以诡谲不给、有声吁呼、且刈者之呼号、已入万军之主之耳矣、</p>
<p>5尔在世奢侈宴乐、餍尔心于宰割之日、</p>
<p>6尔罪义者而杀之、彼不拒尔、○</p>
<p>7兄弟乎、宜恒忍以待主临、试观农人冀地之嘉产、恒忍以待、至得前后之雨、</p>
<p>8尔亦宜恒忍、坚乃心、盖主之临伊迩也、</p>
<p>9兄弟乎、勿相嗟怨、免尔受鞫、鞫者已立门前矣、</p>
<p>10兄弟乎、取奉主名而言之诸先知、为受苦恒忍之模范、</p>
<p>11恒忍者、视为有福、约伯之忍、尔闻之矣、主究竟如何、尔见之矣、盖主极其慈悲矜恤也、○</p>
<p>12我兄弟乎、天也、地也、他物也、勿指之而誓、惟是则是、否则否、免陷于鞫也、○</p>
<p>13尔中有忧苦者、则祈祷、有喜乐者、则歌颂、</p>
<p>14有病者、则请会中长老、奉主名膏之以膏、为之祈祷、</p>
<p>15夫由信之祈祷、可救病者、主将起之、如其干罪、亦将赦之、</p>
<p>16宜彼此认罪、互相祈祷、致可得愈、盖义者之恳求、大有成效也、</p>
<p>17以利亚之为人、情同我侪、切求不雨、则不雨于地、历三年有六月、</p>
<p>18再求、则天赐雨、而地出其产焉、○</p>
<p>19兄弟乎、尔中或迷失真道、而有使之反正者、</p>
<p>20当知使罪人反自迷途、乃救一人免死、掩罪多矣、</p>

</div>
