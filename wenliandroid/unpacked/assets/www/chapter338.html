
<div>
<h3>第十八章</h3>
<p>1大卫与扫罗言毕、约拿单之心、与大卫之心相契、约拿单爱之如命、</p>
<p>2当日扫罗留之、不使复归父家、</p>
<p>3约拿单与大卫结约、爱之如命故也、</p>
<p>4遂解衣赐之、又以戎衣、弓剑与绅予之、</p>
<p>5大卫为扫罗所遣、处事明敏、扫罗立之为武士长、民众与扫罗臣仆咸视为善、○</p>
<p>6大卫戮彼非利士人、偕众归时、妇女自以色列诸邑出、讴歌舞蹈、击鼓击磐、欣然以迎扫罗王、</p>
<p>7舞蹈唱和曰、扫罗杀其千千、大卫杀其万万、</p>
<p>8扫罗怒甚、不悦斯言、曰、称大卫以万数、称我仅以千数、此外、彼之所得、非国而何、</p>
<p>9自是以后、扫罗见大卫、则睚眦之、○</p>
<p>10翌日、上帝使恶神大临扫罗、遂在室中发狂言、大卫鼓琴如平日、扫罗手执戟、</p>
<p>11以戟掷之、曰、我必刺大卫、钉之于墙、大卫逃避者再、</p>
<p>12扫罗以耶和华离己、而偕大卫、则惧之、</p>
<p>13使其离侧、立之为千夫长、率民出入、</p>
<p>14大卫处事明敏、耶和华与之偕、</p>
<p>15扫罗见其处事明敏、惧之益甚、</p>
<p>16惟以色列与犹大人咸爱之、以率其出入故也、○</p>
<p>17扫罗谓大卫曰、我以长女米拉妻尔、惟当为我奋勇、为耶和华战、盖扫罗意谓、我不可亲手害之、愿非利士人加手害之、</p>
<p>18大卫曰、我何人斯、我之戚族、及我父家、于以色列中为何、致我为王之婿乎、</p>
<p>19届期、扫罗当以其女米拉妻大卫、乃妻于米何拉人亚得利、</p>
<p>20扫罗之女米甲爱大卫、或告扫罗、扫罗悦、</p>
<p>21曰、我妻以女、以为机槛、使非利士人加手害之、遂谓大卫曰、今日复为我婿、</p>
<p>22扫罗命其臣仆私语大卫曰、王悦尔、其臣仆亦爱尔、可为王婿、</p>
<p>23臣仆以此言告大卫、大卫曰、我素贫贱、为王之婿、尔以为细事乎、</p>
<p>24臣仆以大卫之言反告、</p>
<p>25扫罗曰、当告大卫云、王不受聘礼、第求非利士人之阳皮一百、以报王仇、扫罗之意、欲假手于非利士人杀之、</p>
<p>26臣仆以此言告大卫、大卫乐为王婿、</p>
<p>27尚未届期、大卫与从者起、往杀非利士人二百、携其阳皮、悉数进王、致为王婿、扫罗遂以其女米甲妻之、</p>
<p>28扫罗见耶和华偕大卫、知其女米甲亦爱之、</p>
<p>29故惧之愈甚、恒与为敌、○</p>
<p>30非利士之牧伯迭出以战、大卫处事、每较扫罗臣仆明敏、以致其名大见尊重焉、</p>

</div>
