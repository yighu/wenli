
<div>
<h3>第十八章</h3>
<p>1耶稣又设喻语众、当恒祈不倦、</p>
<p>2曰、邑有士师、不畏上帝、不礼世人、</p>
<p>3其邑有嫠、屡就之曰、有仇我者、祈伸我冤、</p>
<p>4久而不许、后自思云、我虽不畏上帝、不重世人、</p>
<p>5但此嫠渎我、必伸其冤、免其恒来扰我、</p>
<p>6主曰、听此不义之士师所言、</p>
<p>7上帝选民昼夜呼吁、虽久忍之、岂不伸其冤乎、</p>
<p>8我语汝、必速伸之矣、虽然、人子至时、将见有信于世者乎、○</p>
<p>9有自恃为义、而轻视他人者、耶稣设喻谓之曰、</p>
<p>10二人登殿祈祷、一为法利赛人、一为税吏、</p>
<p>11法利赛人立而自祷曰、上帝欤、我谢尔、以我不似他人强索、不义、淫乱、亦不似此税吏、</p>
<p>12我七日禁食者二、而以所得者十输其一、</p>
<p>13税吏远立、不敢举目仰天、第拊膺曰、上帝欤、怜我罪人也、</p>
<p>14我语汝、此人归、较彼得称为义、盖自高者、将卑之、自卑者、将高之也、○</p>
<p>15有携孩提就耶稣者、欲其扪之、门徒见而责之、</p>
<p>16耶稣呼之来、曰、容孩提就我、勿禁之、盖属上帝国者、乃如是人也、</p>
<p>17我诚语汝、凡承上帝国、而不如孩提者、断不得入也、○</p>
<p>18有宰问之曰、善哉夫子、我将何为、以承永生、</p>
<p>19耶稣曰、何善我乎、善者惟一、上帝而已、</p>
<p>20夫诸诫尔所识也、毋淫、毋杀、毋窃、毋妄证、敬尔父母、</p>
<p>21对曰、凡此、我自幼悉守之矣、</p>
<p>22耶稣闻此、语之曰、尔犹缺一、悉鬻所有以济贫、则将有财于天、且来从我、</p>
<p>23其人闻之、忧甚、巨富故也、</p>
<p>24耶稣见之曰、有财者入上帝国、难矣哉、</p>
<p>25驼穿针孔、较富者入上帝国犹易也、</p>
<p>26闻者曰、然则谁能得救乎、</p>
<p>27曰、人所不能者、上帝能之也、</p>
<p>28彼得曰、我侪已舍所有从尔矣、</p>
<p>29曰、我诚语汝、未有为上帝国、舍屋宇、父母、兄弟、妻子、</p>
<p>30而今世不获倍蓰、来世不获永生者也、○</p>
<p>31耶稣携十二徒、谓之曰、我侪上耶路撒冷、先知所载指人子者、将悉应矣、</p>
<p>32盖将见付于异邦人、受戏侮凌辱之、唾之、</p>
<p>33又鞭之、杀之、三日复起、</p>
<p>34门徒一无所悟、盖斯言隐秘、而彼不识所谓诸事也、○</p>
<p>35近耶利哥时、有瞽者坐乞路旁、</p>
<p>36闻众过、问其故、</p>
<p>37或告之曰、拿撒勒人耶稣过此也、</p>
<p>38瞽者呼曰、大卫之裔耶稣、矜恤我、</p>
<p>39前行者斥之使默、彼愈呼曰、大卫之裔、矜恤我、</p>
<p>40耶稣止、命携之来、既近、则问之曰、</p>
<p>41欲我何为、曰、主、俾我得见、</p>
<p>42耶稣曰、可见也、尔信救尔矣、</p>
<p>43彼即得见、从耶稣、归荣上帝、众见之、亦颂赞上帝、</p>

</div>
