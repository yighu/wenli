
<div>
<h3>第十四章</h3>
<p>1二人在以哥念、同入犹太会堂宣道、致犹太人及希利尼人、信者甚众、</p>
<p>2但弗顺之犹太人耸异邦人、使其心憾诸兄弟、</p>
<p>3二人居彼日久、赖主毅然而言、主假其手、行诸异兆奇事、以证己之恩道、</p>
<p>4邑众乃分、有从犹太人者、有从使徒者、</p>
<p>5异邦人、犹太人、与其有司、蜂拥而前、欲凌辱之、且石击之、</p>
<p>6二人知之、逃至吕高尼之路司得特庇二邑、及其四境、</p>
<p>7以宣福音、○</p>
<p>8路司得有一弱足者坐焉、乃生而跛、从未尝行者、</p>
<p>9听保罗言、保罗注目视之、见其有信可愈、</p>
<p>10乃大声曰、尔足卓立、其人遂踊且行、</p>
<p>11众见保罗所为、以吕高尼方言扬声曰、诸神以人形临我侪矣、</p>
<p>12于是称巴拿巴为丢斯、以保罗倡言、称为希耳米、</p>
<p>13邑外丢斯庙之祭司、牵犊奉花冠至门、欲偕众献祭、</p>
<p>14使徒巴拿巴保罗闻之、裂衣、跃入众中、呼曰、</p>
<p>15诸君何行此乎、我侪亦人、与尔同情、特宣福音予尔、使尔去此虚妄、归于维生上帝、即造天地海、及其中之万有者、</p>
<p>16彼于先世任万邦各行其是、</p>
<p>17然未尝无证、乃施慈惠、雨降自天、果生以时、俾尔足食、喜溢于心、</p>
<p>18二人言此、仅止众不祭之、○</p>
<p>19有犹太人来自安提阿、以哥念、唆众、以石击保罗、意其已死、曳出邑外、</p>
<p>20门徒环立时、保罗起、入邑、次日与巴拿巴往特庇、</p>
<p>21宣福音于是邑、招多人为徒、则返路司得、以哥念、安提阿、</p>
<p>22坚门徒心、劝之恒居于道、又言我侪入上帝国、必历多艰、</p>
<p>23既于各会择立长老、禁食祈祷、荐之于所信之主、</p>
<p>24遂经行彼西底、至旁非利亚、</p>
<p>25宣道于别加、下亚大利、</p>
<p>26航海至安提阿、昔二人见托于上帝之恩、以行今所毕之事功、即在此也、</p>
<p>27既至、则集会众、述上帝偕己所行之事、及辟信门于异邦人、</p>
<p>28遂与门徒久居焉、</p>

</div>
