
<div>
<h3>第一章</h3>
<p>1为长老者书达爱友该犹、我所诚爱者也、○</p>
<p>2爱友乎、我所祈者、愿尔凡事畅遂安康、如尔心之畅遂然、</p>
<p>3有兄弟来、证尔真诚、即依真理而行、我则喜甚、</p>
<p>4我闻我之子女、行于真理、乐莫大焉、○</p>
<p>5爱友乎、凡尔行于兄弟之为宾旅者、乃忠信之行也、</p>
<p>6彼于会中证尔之爱、若宜乎上帝、而送之行、斯为善矣、</p>
<p>7盖彼为其名而出、无所取于异邦人也、</p>
<p>8若此者、我侪当接之、使我与之真理同劳焉、○</p>
<p>9我曾略以书达于会、但其中有好为首之丢特腓、不接我侪、</p>
<p>10我若来、必指陈其所行、彼以恶言妄论我侪、尚不以为足、己不接兄弟、有欲接者则禁之、逐之出会、</p>
<p>11爱友乎、勿效恶、当效善、行善者由上帝、行恶者未见上帝也、</p>
<p>12低米丢为众及真理所证、我侪亦证之、尔知我侪之证乃真也、○</p>
<p>13我本有多端欲书与尔、但不愿以笔墨书之、</p>
<p>14乃望速见尔、与尔晤谈、</p>
<p>15愿平康归尔、诸友问尔安、尔其依名问诸友安、</p>

</div>
