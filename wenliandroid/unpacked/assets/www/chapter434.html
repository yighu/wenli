
<div>
<h3>第十二章</h3>
<p>1大卫避基士子扫罗、匿于洗革拉时、有勇士归之、助其战鬬、</p>
<p>2皆执弓为械、发石射矢、左右手俱能之、乃扫罗之昆弟、便雅悯人也、</p>
<p>3其魁亚希以谢、次基比亚人示玛子约阿施、及亚斯玛威子耶薛、毗力、与比拉迦、亚拿突人耶户、</p>
<p>4基遍人以实买雅、勇冠三十人、为之长、又有耶利米、雅哈悉、约哈难、基得拉人约撒拔、</p>
<p>5伊利乌赛、耶利摩、比亚利雅、示玛利雅、哈律弗人示法提雅、</p>
<p>6可拉族以利加拿、耶西雅、亚萨列、约以谢、押朔班、</p>
<p>7基多人耶罗罕子犹拉、西巴第雅、</p>
<p>8迦得族亦有人归大卫、至旷野之保障、俱为勇士、娴习战事、能执干戈、其貌如狮、足捷如山中之鹿、</p>
<p>9其魁以薛、次俄巴底雅、三以利押、</p>
<p>10四弥施玛拿、五耶利米、</p>
<p>11六亚太、七以利业、</p>
<p>12八约哈难、九以利萨巴、</p>
<p>13十耶利米、十一末巴奈、</p>
<p>14此皆迦得人、俱为军长、小者当百人、大者当千人、</p>
<p>15正月约但涨溢、斯众济河、使居谷中之民逃遁、东西皆然、</p>
<p>16有便雅悯人、犹大人、至保障归大卫、</p>
<p>17大卫出迓曰、尔若平和而来以助我、则我心与尔相契、我既无辜、尔若鬻我于敌、愿我列祖之上帝鉴察之、谴责之、</p>
<p>18三十首领之魁亚玛撒、感于神曰、大卫欤、我侪属尔、耶西子欤、我侪从尔、愿尔平康、愿助尔者平康、盖尔上帝助尔也、大卫纳之、立为军长、</p>
<p>19大卫偕非利士人、往战扫罗时、有玛拿西人归之、惟未助非利士人、因非利士人牧伯相议、遣之去曰、彼必归降其主扫罗、危及我首、</p>
<p>20大卫往洗革拉时、玛拿西人押拿、约撒拔、耶叠、米迦勒、约撒拔、以利户、洗勒太、咸归之、皆玛拿西之千夫长也、</p>
<p>21斯众助大卫攻群寇、皆为勇士、亦为军长、</p>
<p>22来助大卫者、日有其人、致成大军、如上帝之军、○</p>
<p>23备战之士至希伯仑见大卫、欲以扫罗国位归之、循耶和华言、其数如左、</p>
<p>24犹大族、执干戈而备战者、六千八百人、</p>
<p>25西缅族、备战之勇士七千一百人、</p>
<p>26利未族、四千六百人、</p>
<p>27亚伦家长耶何耶大、与从者三千七百人、</p>
<p>28少年勇士撒督、及族长二十二人、</p>
<p>29便雅悯族、扫罗之昆弟三千人、其族强半仍从扫罗家、</p>
<p>30以法莲族之勇士、族中著名者、二万有八百人、</p>
<p>31玛拿西半支派、名录于册、来立大卫为王者、一万八千人、</p>
<p>32以萨迦族、达于时务、知以色列人所当行者、族长二百、同宗之昆弟、咸听厥命、</p>
<p>33西布伦族、能从军列陈、执诸战具、整肃行伍、不生二心者、五万人、</p>
<p>34拿弗他利族、军长一千、从之执干戈者、三万七千人、</p>
<p>35但之族、能列陈者、二万八千六百人、</p>
<p>36亚设族、能从军列陈者、四万人、</p>
<p>37约但东、流便族、迦得族、玛拿西半支派、持诸军器备战者、十二万人、</p>
<p>38以上所载、皆系战士、能列行伍、诚心至希伯仑、欲立大卫为以色列全族之王、其余以色列民、亦怀一心、立之为王、</p>
<p>39众与大卫偕居三日、式饮式食、盖其昆弟为之备具也、</p>
<p>40附近之人、及以萨迦、西布伦、拿弗他利之人、以驴驼骡牛载糇粮、无花果饼、葡萄干、与酒油、并携牛羊甚多而至、因以色列人欣喜故也、</p>

</div>
