
<div>
<h3>第十三章</h3>
<p>1大卫与千夫长、百夫长、诸将会议、</p>
<p>2谓以色列会众曰、尔曹若以为善、此事由于我上帝耶和华、则可遣人往以色列全地、请我侪其余之昆弟、及居邑郊之祭司利未人、使之咸集于此、</p>
<p>3我侪舁上帝匮而至、盖扫罗时、我侪未尝咨诹于匮、</p>
<p>4会众曰、我必如是而行、民众咸视斯事为善也、</p>
<p>5于是大卫集以色列人、自埃及之西曷溪、至哈马界、欲自基列耶琳、舁上帝匮至、</p>
<p>6大卫率以色列众至巴拉、即属犹大之基列耶琳、欲舁耶和华上帝之匮、此匮乃以居基路伯上、耶和华之名而名者、</p>
<p>7遂舁上帝匮、自亚比拿达室而出、载于斯车、乌撒与亚希约御之、</p>
<p>8大卫及以色列众、在上帝前、极力舞蹈、讴歌、以琴瑟锣鼓与角作乐、</p>
<p>9至基顿禾场、牛蹶、乌撒伸手扶匮、</p>
<p>10耶和华怒乌撒、因其伸手扶匮而击之、遂死于上帝前、</p>
<p>11耶和华击乌撒、大卫不悦、称其地曰毗列斯乌撒、至于今日、</p>
<p>12是日大卫畏上帝曰、上帝之匮、何可至我所、</p>
<p>13于是大卫不舁匮入大卫城、至于己所、乃转舁至迦特人俄别以东室、</p>
<p>14上帝匮在俄别以东室三月、耶和华锡嘏于俄别以东家、及其所有、</p>

</div>
