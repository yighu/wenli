
<div>
<h3>第十五章</h3>
<p>1尼八子耶罗波安王十八年、亚比央即位、为犹大王、</p>
<p>2在耶路撒冷为王、凡历三年、其母名玛迦、押沙龙女也、</p>
<p>3亚比央从其父所行诸罪、不效厥祖大卫、专心于其上帝耶和华、</p>
<p>4然以大卫之故、其上帝耶和华赐以灯光、在于耶路撒冷、俾其子嗣位、巩固耶路撒冷、</p>
<p>5盖大卫除于赫人乌利亚之事外、皆行耶和华所悦、毕生不违其所命、</p>
<p>6罗波安存日、与耶罗波安常相战鬬、</p>
<p>7亚比央与耶罗波安、亦相战鬬、亚比央其余事迹、凡其所为、俱戴于犹大列王纪、</p>
<p>8亚比央与列祖偕眠、葬于大卫城、子亚撒嗣位、○</p>
<p>9以色列王耶罗波安二十年、亚撒即位、为犹大王、</p>
<p>10在耶路撒冷为王、历四十一年、其祖母玛迦、押沙龙女也、</p>
<p>11亚撒行耶和华所悦、效其祖大卫所为、</p>
<p>12驱娈童于斯土、除其列祖所作之偶像、</p>
<p>13贬其祖母玛迦太后之位、缘其为亚舍拉作可憎之像、亚撒斫其像、焚于汲沦溪旁、</p>
<p>14惟崇邱未废、然亚撒毕生、专心于耶和华、</p>
<p>15以父所献、及己所献之金银与器皿、进于耶和华室、</p>
<p>16亚撒与以色列王巴沙存日、常相战鬬、</p>
<p>17以色列王巴沙上攻犹大、建拉玛、使人不得出入于犹大王亚撒之所、</p>
<p>18亚撒取耶和华室及王宫府库、所余之金银、付其臣仆、遣诣居大马色之亚兰王、希旬孙、他伯利们子便哈达、曰、</p>
<p>19尔我有约、如昔尔父与我父然、今我馈尔金银、请废尔与以色列王巴沙之约、使之去我、</p>
<p>20便哈达从亚撒王之言、遣其军长攻以色列之邑、乃击以云、但、亚伯伯玛迦、与基尼烈四境、拿弗他利全地、</p>
<p>21巴沙闻之、则止建拉玛之工、而居得撒、</p>
<p>22亚撒王宣告犹大众、不遗一人、遂取巴沙建拉玛之木石、亚撒王以之建便雅悯之迦巴、与米斯巴、</p>
<p>23亚撒其余事迹、凡其所为、与其勇力、及所建之邑、俱载于犹大列王纪、亚撒年老、而有足疾、</p>
<p>24与列祖偕眠、同葬于大卫城、子约沙法嗣位、○</p>
<p>25犹大王亚撒二年、耶罗波安子拿答即位、为以色列王、凡历二年、</p>
<p>26拿答行耶和华所恶、循父之道、干父陷以色列人之罪、</p>
<p>27以萨迦族、亚希雅子巴沙叛、弑之于非利士人之基比顿、其时拿答与以色列众、围基比顿、</p>
<p>28犹大王亚撒三年、巴沙弑之、而篡其位、</p>
<p>29甫即位、则戮耶罗波安全家、凡有血气者、悉行翦灭、靡有孑遗、如耶和华藉其仆、示罗人亚希雅所言、</p>
<p>30因耶罗波安所犯之罪、使以色列人陷之、激以色列上帝耶和华之怒、</p>
<p>31拿答其余事迹、凡其所为、俱载于以色列列王纪、</p>
<p>32亚撒与以色列王巴沙存日、常相战鬬、○</p>
<p>33犹大王亚撒三年、亚希雅子巴沙、在得撒即位、为以色列王、历二十四年、</p>
<p>34行耶和华所恶、循耶罗波安之道、干其陷以色列人之罪、</p>

</div>
