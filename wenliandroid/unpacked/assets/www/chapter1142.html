
<div>
<h3>第七章</h3>
<p>1爱友乎、我侪既有此诸许、当洁己、尽去身心之污、畏上帝而成圣、○</p>
<p>2宜容纳我、我未尝枉人、未尝陷人、未尝欺人、</p>
<p>3我言此、非罪尔、盖我曾言、尔在我心、死生共之、</p>
<p>4我向尔言、侃侃然也、为尔大有矜夸、且于诸难之中、慰为之满、喜为之溢、○</p>
<p>5我至马其顿时、身无宁处、随在遭难、外有争、内有惧、</p>
<p>6然慰卑微者之上帝、以提多之至慰我矣、</p>
<p>7非第因其至、亦因其所受于尔之慰慰我、即以尔之恋慕忧伤、及为我热衷告我、令我益喜、</p>
<p>8昔我遗书使尔忧、虽曾悔之、今不悔矣、盖知此书令尔忧者暂耳、</p>
<p>9今我喜、非因尔忧、乃因尔由忧而生改悔、盖尔忧乃依上帝旨、致尔无所受损于我侪、</p>
<p>10夫依上帝旨而忧、则生改悔、以致得救、无后悔、惟斯世之忧则致死、</p>
<p>11试观尔依上帝旨而忧、生何如之殷勤、自诉、怨艾、恐惧、恋慕、热衷、谴责、尔于斯事、悉自表为洁矣、</p>
<p>12我虽以书遗尔、非因枉人者、亦非因枉于人者、惟令尔为我之殷勤显于尔中、在上帝前、</p>
<p>13缘此我侪受慰、且于是慰、因提多之喜而益喜、以其心为尔众而畅遂、</p>
<p>14我夸尔于提多者、今无愧矣、我所语尔者悉真、夸尔于彼者亦真、</p>
<p>15彼念尔众顺服、以恐惧战栗接纳之、则恋尔之情尤甚、</p>
<p>16我所喜者、凡事因尔而毅然也、</p>

</div>
