
<div>
<h3>第二十九章</h3>
<p>1希西家即位时、年二十有五、在耶路撒冷为王、历二十九年、其母名亚比雅、撒迦利雅女也、</p>
<p>2希西家行耶和华所悦、效其祖大卫所为、</p>
<p>3元年正月、启耶和华室门、而修理之、</p>
<p>4召祭司利未人至、集于东场、</p>
<p>5谓之曰、利未人欤、其听我言、今当自洁、且洁尔列祖之上帝耶和华室、由圣所出其污秽、</p>
<p>6我列祖干罪、行我上帝耶和华所恶、而离弃之、转背耶和华之居所、</p>
<p>7闭其廊门、熄其灯、不在圣所焚香、献燔祭于以色列之上帝、</p>
<p>8故耶和华之怒、及于犹大与耶路撒冷、使之飘摇、令人惊骇嗤笑、如尔目击、</p>
<p>9因之我列祖仆于刃、我妻孥为俘囚、</p>
<p>10今我有意与以色列之上帝耶和华立约、俾其烈怒转离我侪、</p>
<p>11我子欤、今勿懈怠、盖耶和华简尔侍立其前、为其执事、供役焚香、○</p>
<p>12于是利未人哥辖族、亚玛赛子玛哈、亚撒利雅子约珥、米拉利族、亚伯底子基士、耶哈利勒子亚撒利雅、革顺族、薪玛子约亚、约亚子伊甸、</p>
<p>13以利撒反裔申利、耶利、亚萨裔撒迦利雅、玛探雅、</p>
<p>14希幔裔耶歇、示每、耶杜顿裔示玛雅、乌薛、咸起、</p>
<p>15集其昆弟自洁、遵王循耶和华言所命、入洁耶和华室、</p>
<p>16祭司亦入耶和华室内洁之、出其所有污秽、置于院中、利未人舁至城外汲沦溪、</p>
<p>17正月朔、始行洁事、至八日、及于耶和华之廊、洁耶和华室、又历八日、至正月十六日、乃毕其事、</p>
<p>18入觐希西家王曰、我侪已洁耶和华室、及燔祭坛与其器、陈饼之几与其器、</p>
<p>19且亚哈斯为王干罪时、所弃之器、我侪亦备具而洁之、今在耶和华坛前、○</p>
<p>20希西家王夙兴、集邑中牧伯、上耶和华室、</p>
<p>21牵牡牛七、牡羊七、羔羊七、牡山羊七、为国与圣所、及犹大人、献为赎罪祭、王命亚伦裔为祭司者、献于耶和华坛、</p>
<p>22乃宰牡牛、祭司受血沃于坛、宰牡羊沃血于坛、宰羔羊沃血于坛、</p>
<p>23遂牵为赎罪祭之牡山羊、至王与会众前、咸按手其上、</p>
<p>24祭司宰之、以血为赎罪祭献于坛、为以色列众赎罪、盖王有命、为以色列众献燔祭与赎罪祭、</p>
<p>25王使利未人执钹、与琴及瑟、在耶和华室奏乐、循大卫与其先见迦得、及先知拿单所命、即耶和华藉诸先知所命、</p>
<p>26利未人执大卫之乐器而立、祭司亦执角而立、</p>
<p>27希西家命献燔祭于坛、始献燔祭、同时而咏颂美耶和华之歌、以角与以色列王大卫之乐器和之、</p>
<p>28会众崇拜、讴歌者讴歌、吹角者吹角、至于燔祭献毕、</p>
<p>29献祭既毕、王与同在之众、俯伏崇拜、</p>
<p>30希西家王与牧伯命利未人、用大卫与先见亚萨之词、颂美耶和华、众乃欣然颂美、俯首而拜、</p>
<p>31希西家曰、尔曹既区别归于耶和华、可前携祭品、及感谢祭、入耶和华室、会众遂携祭品、及感谢祭而至、凡心愿者、亦献燔祭、</p>
<p>32会众所携之燔祭、计牡牛七十、牡羊一百、羔羊二百、俱为燔祭、献于耶和华、</p>
<p>33又献区别之牲、牛六百、羊三千、</p>
<p>34惟祭司尚寡、未能尽剥燔祭之牲、故其同族利未人助之、迨其事毕、亦待祭司自洁、盖利未人诚心自洁、愈于祭司、</p>
<p>35所献燔祭甚多、酬恩祭之脂、及随燔祭之酒亦多、于是耶和华室之役事俱备、</p>
<p>36上帝为民所备、希西家与民众悦之、成事甚速、</p>

</div>
