
<div>
<h3>第一章</h3>
<p>1耶路撒冷王大卫子、传道者之言、○</p>
<p>2传道者曰、虚空之虚空、虚空之虚空、万事虚空、</p>
<p>3人于日下所劳力之操作、何益之有、</p>
<p>4一代既往、一代又来、大地永存、</p>
<p>5日出日入、速返其所出、</p>
<p>6风向南吹、转而北行、回旋无息、返其原道、</p>
<p>7诸川汇海、而海不盈、川流所出、复归其处、</p>
<p>8万物困乏、言之不尽、目睹之而不餍、耳闻之而不盈、</p>
<p>9事既有、必复有之、事既为、必复为之、日下无有新事、</p>
<p>10人岂能指一事曰、试观此乃新事、我侪以前之世、已有之矣、</p>
<p>11已往之世、无记忆者、将来之世、后亦不记忆之、○</p>
<p>12我传道者、在耶路撒冷为以色列王、</p>
<p>13专心用智考察天下所为之事、则知此为苦任、乃上帝畀于世人、以之为务、</p>
<p>14我见日下所为之事、悉属虚空、莫非捕风、</p>
<p>15曲者不能直、缺者不能数、</p>
<p>16我心自谓、我获大智、胜于先我在耶路撒冷者、我心多历智识、</p>
<p>17我复专心以明智慧、而知狂妄愚蒙、乃觉亦属捕风、</p>
<p>18盖智慧多、则愁苦亦多、知识增、则忧戚亦增也、</p>

</div>
