
<div>
<h3>第十二章</h3>
<p>1罗波安国固己强、乃弃耶和华之法律、以色列众效之、</p>
<p>2罗波安王五年、埃及王示撒来攻耶路撒冷、因其获罪于耶和华也、</p>
<p>3示撒率车千二百乘、骑兵六万、自埃及所从之众、路比人、苏基人、古实人、不可胜数、</p>
<p>4取犹大之坚城、遂至耶路撒冷、</p>
<p>5犹大牧伯、缘示撒故、集于耶路撒冷、先知示玛雅、来见罗波安与牧伯曰、耶和华云、尔曹弃我、故我遗尔于示撒手、</p>
<p>6王与牧伯自卑曰、耶和华乃义、</p>
<p>7耶和华见其自卑、则谕示玛雅曰、彼既自卑、我不灭之、必稍施拯救、不藉示撒手、泄我怒于耶路撒冷、</p>
<p>8惟彼众必为示撒仆、使知服我之役、与服列邦之役孰愈、</p>
<p>9于是埃及王示撒来攻耶路撒冷、夺耶和华室及王宫之宝物、悉携之去、亦夺所罗门所制之金干、</p>
<p>10罗波安王作铜干代之、付于守宫门之侍卫长、</p>
<p>11王入耶和华室时、侍卫至而执干、后则反诸侍卫之室、</p>
<p>12因王自卑、耶和华之怒遂息、不加殄灭、且在犹大中、尚有善事存焉、</p>
<p>13罗波安王自强、为王于耶路撒冷、其即位时、年四十有一、在耶路撒冷、即耶和华于以色列诸支派中、所简寄名之邑、为王历十七年、其母名拿玛、亚扪人也、</p>
<p>14罗波安行恶、因不致志寻求耶和华、</p>
<p>15罗波安事迹之始末、载于先知示玛雅、与先见易多之史记、罗波安与耶罗波安、常相战鬬、</p>
<p>16罗波安与其列祖偕眠、葬于大卫城、子亚比雅嗣位、</p>

</div>
