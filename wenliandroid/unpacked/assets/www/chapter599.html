
<div>
<h3>第三十七篇</h3>
<p>大卫之词○</p>
<p>1勿因作恶者生烦扰、勿因为非者怀妒嫉、</p>
<p>2彼如草芥、速被芟除、犹之青蔬、不久萎败兮、</p>
<p>3当赖耶和华而行善、居于斯土、以其信实为食兮、</p>
<p>4以耶和华为悦、尔心所欲、彼必赐之兮、</p>
<p>5以尔行径托耶和华、惟彼是赖、则必成之兮、</p>
<p>6著尔之义、如光发耀、显尔之公、如日方中兮、</p>
<p>7缄默于耶和华前、忍以望之、人之道途通达、人之恶谋得成、勿为之生烦扰兮、</p>
<p>8息怒蠲忿、勿生烦扰、以致作慝兮、</p>
<p>9盖作恶者必被翦除、惟望耶和华者、得承斯土兮、</p>
<p>10再延片时、恶者归于乌有、察其居所、已杳然兮、</p>
<p>11惟谦卑者得承斯土、因雍和之盛而乐兮、</p>
<p>12恶人谋害义人、向之切齿、</p>
<p>13主必哂之、因见其日将至兮、</p>
<p>14恶者拔刃弯弓、欲覆穷乏、杀正行之人兮、</p>
<p>15其刃必刺己心、其弓见折兮、</p>
<p>16义人所有些微、胜于恶人之丰裕兮、</p>
<p>17恶者之臂必见折、惟义者为耶和华所扶兮、</p>
<p>18完人之时日、耶和华所知、其业永存兮、</p>
<p>19遘难之时、不至羞愧、遭饥之日、必得饱饫兮、</p>
<p>20恶人必亡、耶和华之敌、如草场之华美、必将消灭、如烟之散兮、</p>
<p>21恶者贷而弗偿、义者行仁、而好施兮、</p>
<p>22耶和华所祝者、必承斯土、惟其所诅者、必被翦除兮、</p>
<p>23善人之步履、为耶和华所定、其行径、为耶和华所悦兮、</p>
<p>24彼即颠蹶、不至不振、耶和华扶之以手兮、</p>
<p>25我幼而老、未见义者被遗、其裔丐食兮、</p>
<p>26义人终日行仁施贷、其裔蒙福兮、</p>
<p>27去恶从善、则得久居兮、</p>
<p>28盖耶和华惟义是悦、不遗圣民、使之永存、恶者之裔、必被翦除兮、</p>
<p>29义人必承斯土、恒久居处兮、</p>
<p>30义人口言智慧、舌道公平、</p>
<p>31上帝之律在于其心、步履不滑跌兮、</p>
<p>32恶人窥伺义人、意欲杀之兮、</p>
<p>33耶和华不付于其手、鞫时亦不罪之兮、</p>
<p>34当企望耶和华、遵守其道、彼必擢尔、俾承斯土、恶人见绝、尔必目睹兮、</p>
<p>35我见恶人势盛、张大如青葱之树、在其本土兮、</p>
<p>36或经其地、彼已乌有、我寻觅之、不得见兮、</p>
<p>37察完人、观正人、慕和平者、其终有福兮、</p>
<p>38干罪者流、同归灭没、恶人终被翦除兮、</p>
<p>39义者之拯救、由于耶和华、在患难时、彼为其保障兮、</p>
<p>40耶和华助之援之、脱诸恶人、因其托庇于彼、乃拯救之兮、</p>

</div>
