
<div>
<h3>第三十六章</h3>
<p>1约瑟曾孙、玛拿西孙、玛吉子基列后裔之族长、</p>
<p>2就摩西及以色列族长之为牧伯者曰、耶和华命我主、掣签分土、予以色列族为业、亦命我主、以我昆弟西罗非哈之业予其女、</p>
<p>3如适以色列他支派之人、则减我祖之业、而加于其夫之支派、如是、于我签分之业有损、</p>
<p>4值以色列族禧年、则女之业、必归于其夫之支派、而我祖之业必减焉、</p>
<p>5摩西遵耶和华命、告以色列族曰、约瑟子之支派、所言是也、</p>
<p>6耶和华命曰、西罗非哈之女、任其适人、惟必适父同宗支派之人、</p>
<p>7如是、以色列族之业、不至由此移彼、以色列各支派之人、守祖遗业、</p>
<p>8凡以色列支派中、承业之女、必适其父同宗支派之人、使以色列族各承厥祖之遗业、</p>
<p>9如是、则业不至由此移彼、以色列支派、必各守其业、</p>
<p>10西罗非哈之女、遂遵耶和华命摩西之言而行、</p>
<p>11其女玛拉、得撒、曷拉、密迦、挪阿、俱适叔伯之子、</p>
<p>12归于约瑟子玛拿西宗族、其业存于父之同宗支派、</p>
<p>13以上所载、乃于摩押平原、约但河滨、耶利哥相对之所、耶和华藉摩西、告以色列族之诫命律例也、</p>

</div>
