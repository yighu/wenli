
<div>
<h3>第五章</h3>
<p>1以色列支派咸至希伯仑、见大卫曰、我乃尔之骨肉、</p>
<p>2昔扫罗为我王时、尔率以色列人出入、耶和华谓尔曰、尔必为我民以色列之牧、而作其君、</p>
<p>3以色列长老、咸至希伯仑见王、大卫王在希伯仑、于耶和华前与之立约、遂膏大卫为以色列王、</p>
<p>4大卫即位时、年三十、在位四十年、</p>
<p>5在希伯仑为犹大王、历七年有六月、在耶路撒冷为以色列及犹大王、历三十三年、○</p>
<p>6王及从者往耶路撒冷、攻斯土之耶布斯人、耶布斯人谓大卫曰、尔必不得入此、瞽者跛者必逐尔、意谓大卫不能入也、</p>
<p>7然大卫取锡安之保障、即大卫城、</p>
<p>8当日大卫曰、击耶布斯人者、其至水沟、击大卫中心所恶之跛者瞽者、故成谚曰、有彼瞽者跛者、人不能入其室、</p>
<p>9大卫居其保障、名之曰大卫城、在米罗之内、四周筑垣、</p>
<p>10大卫日渐昌大、万军之上帝耶和华偕之、○</p>
<p>11推罗王希兰遣使见大卫、携香柏及木工石工而至、为大卫建宫室、</p>
<p>12大卫乃知耶和华立之为以色列王、且为其民以色列振兴其国、○</p>
<p>13大卫至自希伯仑、在耶路撒冷又娶后妃、诞生子女、</p>
<p>14在耶路撒冷所生者、其名如左、沙母亚、朔罢、拿单、所罗门、</p>
<p>15益辖、以利书亚、尼斐、雅非亚、</p>
<p>16以利沙玛、以利雅大、以利法列、○</p>
<p>17非利士人闻大卫受膏为以色列王、咸至而索之、大卫闻之、乃入保障、</p>
<p>18非利士人既至、布于利乏音谷、</p>
<p>19大卫询于耶和华曰、我往攻非利士人可否、尔付之于我手乎、耶和华曰、往哉、我必付之于尔手、</p>
<p>20大卫遂至巴力毗拉心、击之于彼、则曰、耶和华破敌于我前、如水之冲流然、故其名地曰巴力毗拉心、</p>
<p>21敌遗其偶像、大卫与从者取之、○</p>
<p>22非利士人复至、布于利乏音谷、</p>
<p>23大卫询于耶和华、耶和华曰、毋往迎之、宜绕其后、于桑林相对之所攻之、</p>
<p>24闻桑杪有步履之声、则急往、盖耶和华先尔而行、击非利士军旅、</p>
<p>25大卫遵耶和华命、击非利士人、自迦巴至基色、</p>

</div>
