
<div>
<h3>第六章</h3>
<p>1或告参巴拉、多比雅、亚拉伯人基善、及其余仇敌、言我筑垣既毕、无复破坏、是时、门未置扉、</p>
<p>2参巴拉与基善遣使谓我曰、请至阿挪平原之乡、我侪晤会、惟彼意欲害我、</p>
<p>3我遣使诣之曰、我经营巨工、弗能往、奚可止工而诣尔乎、</p>
<p>4彼如是遣使者四、我答之如前言、</p>
<p>5参巴拉五遣使、手执未封之书至、</p>
<p>6书曰、列邦有此风传、迦施慕亦言之、尔与犹大人谋叛、是以建垣、欲为其王、</p>
<p>7尔命先知在耶路撒冷、指尔而宣告曰、在犹大有王矣、此言必传于王、故请至此、尔我相议、</p>
<p>8我遣使诣之曰、尔之所言、实无其事、乃尔中心捏造、</p>
<p>9盖彼众欲恐我、意谓我手必弱、以致工作不得成功、然我乃强厥手、○</p>
<p>10米希大别孙、第来雅子示玛雅、杜门不出、我造其庐、彼谓我曰、尔我会于上帝室、进其殿、闭其门、有人欲杀尔、今夕必至、</p>
<p>11我曰、如我者、岂可逃遁乎、如我者、孰愿入殿以保其生乎、我不入也、</p>
<p>12吾知其人非上帝所遣、乃受多比雅参巴拉之贿、以此预言告我、</p>
<p>13其人受贿、乃欲恐我、使我犯罪、可播恶言、得以谤我、</p>
<p>14我上帝欤、多比雅、参巴拉、女先知挪亚底、及其余先知、欲恐我者、求尔忆其所为焉、○</p>
<p>15于以禄月二十五日、建垣完竣、共历五旬有二日、</p>
<p>16众敌四周之异邦人闻此、则恐惧丧胆、盖知此工、乃我上帝所经营也、</p>
<p>17时、犹大显者数致书多比雅、多比雅亦以书覆之、</p>
<p>18盖多此雅为亚拉子示迦尼之婿、其子约哈难、娶比利迦子米书兰之女、故犹大人多与之结盟、</p>
<p>19众于我前誉多比雅所为、亦以我言告之、多比雅致书以恐我、</p>

</div>
