
<div>
<h3>第三十四章</h3>
<p>1雅各之女底拿、利亚所生也、往见邻女、</p>
<p>2彼地牧伯希未人哈抹子示剑见之、执之偕寝、而玷辱焉、</p>
<p>3中心胶漆、爱慕殊深、语以甘言、</p>
<p>4示剑告父哈抹曰、请为我娶此女为室、</p>
<p>5雅各闻女底拿被辱时、众子牧群于田、故缄口无词、以待子归、</p>
<p>6示剑父哈抹出、欲与雅各语、</p>
<p>7雅各众子闻之、自田归、因示剑与雅各女偕寝、干咎于以色列族、为所不当为、不胜忧忿、</p>
<p>8哈抹语之曰、我子示剑之心、恋尔女弟、请与之为室、</p>
<p>9尔我互相嫁娶、以尔女嫁我、我女任尔娶、</p>
<p>10尔我偕处、地在尔前、尔其居此贸易、得其产业、</p>
<p>11示剑谓女之父兄曰、望沾尔恩、任尔所求、我必与之、</p>
<p>12聘礼之索、惟命是从、第以女予我为室、</p>
<p>13雅各众子以妹底拿被玷、诡词对哈抹示剑曰、</p>
<p>14此事不可行、人未受割、而我以妹与之、自取辱耳、</p>
<p>15惟尔男子、咸效我受割、方可从尔言、</p>
<p>16如是、我侪以女嫁尔、亦娶尔女、彼此偕居、合为一族、</p>
<p>17若不听我言而受割、我则携妹而去、○</p>
<p>18哈抹与子示剑善其言、</p>
<p>19少者示剑、为宗族所推尊、缘爱雅各女故、从言弗缓、</p>
<p>20哈抹与子示剑至其邑门、语邑人曰、</p>
<p>21斯人与我睦、此地又广、足以容之、可准其居此贸易、我娶其女、亦以我女嫁之、</p>
<p>22惟我中男子、必先受割、与彼相同、则其人愿偕我居、成为一族、</p>
<p>23如是、则其牛羊、牲畜货财、岂不皆为我有、莫若许之、使偕我居、</p>
<p>24凡出邑门之男子、听哈抹示剑言、悉皆受割、</p>
<p>25越至三日、其人痛剧时、雅各二子、底拿兄西缅利未、各执刃、潜袭邑、歼其男子、</p>
<p>26以刃戮哈抹及示剑、携底拿出其室而去、</p>
<p>27雅各众子因妹受辱、剥其尸、劫其邑、</p>
<p>28夺其牛羊驴、与在邑在田诸物、</p>
<p>29尽掠其货财、虏其妻子、取其室中所有、</p>
<p>30雅各谓西缅利未曰、尔曹累我、令我遗臭于居此之迦南比利洗人、且我人寡、彼必聚而攻我、歼我及家、</p>
<p>31曰、彼待我妹若妓、可乎、</p>

</div>
