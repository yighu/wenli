
<div>
<h3>第五章</h3>
<p>1凡由人间所选之大祭司、乃为人而立、以司上帝之事、俾其为罪献祭与礼、</p>
<p>2己既囿于荏弱、故亦容忍愚昧迷罔之人、</p>
<p>3故当为罪献祭、为民亦为己也、</p>
<p>4且无人自取此尊、惟蒙召于上帝、如亚伦者、</p>
<p>5如是、基督之为大祭司、亦非自荣、乃上帝语之曰、尔乃我子、今日生尔、</p>
<p>6于他书亦云、尔依麦基洗德之班、永为祭司、</p>
<p>7彼在世时、大呼涕泣、以其祈祷吁恳、献于能救之出死者、且因其寅畏而得升闻、</p>
<p>8彼虽为子、犹因所历之苦、而学顺服、</p>
<p>9及其完全、则为凡顺服之者永救之原、</p>
<p>10上帝称之为大祭司、依麦基洗德之班焉、○</p>
<p>11论及斯人、我有多辞、难以剖析、以尔钝于听闻也、</p>
<p>12盖以时而论、尔当为师、然尚需人以上帝圣诏小学之始、教导尔曹、且为需乳不需粒食者、</p>
<p>13凡食乳者、不悟义理之言、以其为赤子耳、</p>
<p>14惟粒食宜于成人、因其习练、而才识明通、能别夫善恶也、</p>

</div>
