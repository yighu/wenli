
<div>
<h3>第二十五章</h3>
<p>1撒母耳没、以色列众咸集、为之哀悼、在拉玛葬于其第、大卫启行、至巴兰野、○</p>
<p>2有居玛云者、业在迦密、甚富、有绵羊三千、山羊一千、适在迦密剪羊毛、</p>
<p>3其人属迦勒族、名拿八、刚愎凶恶、妻名亚比该、聪慧艳丽、</p>
<p>4大卫在野、闻拿八剪羊毛、</p>
<p>5遣少者十人、谓之曰、尔上迦密、往见拿八、托我名问其安、</p>
<p>6曰、愿尔毕生绥安、愿尔举家绥安、愿尔凡所有者皆安、</p>
<p>7我闻有人为尔剪羊毛、昔尔牧者偕我、我未辱之、在迦密时、终无所失、</p>
<p>8问尔少者、彼必告尔、我于佳日而至、故愿少者得沾尔恩、随尔手中所有、以赐尔仆、及尔子大卫、</p>
<p>9大卫之少者至、依此言托大卫名告拿八、不赘一词、</p>
<p>10拿八曰、大卫为谁、耶西之子为谁、迩时仆逃其主者甚众、</p>
<p>11岂可以我饼水、及为剪羊毛者所宰之肉、给于不知奚自之人乎、</p>
<p>12少者旋归、以斯言告大卫、</p>
<p>13大卫谓从者曰、各佩剑、遂佩之、大卫亦佩剑、从大卫而上者、约四百人、留守什物者二百人、○</p>
<p>14有少者一人、告拿八妻亚比该曰、大卫自野遣使、问我主安、主反詈之、</p>
<p>15彼待我甚厚、我在野间与之往来、终不见辱、亦无所失、</p>
<p>16我牧羊时、彼与我偕、昼夜为我垣墉、</p>
<p>17今当自筹、如何以行、盖祸必及我主、与其全家、彼乃庸人、不可与言、</p>
<p>18亚比该急取饼二百、酒二囊、已烹之羊五、烘谷五细亚、葡萄干一百穗、无花果饼二百、俱负于驴、</p>
<p>19谓其少者曰、尔先往、我后至、惟不告其夫拿八、</p>
<p>20乘驴下山之坳、大卫率众而来、与之相遇、</p>
<p>21大卫曾曰、昔我在野、守此鄙夫所有、毫无遗失、实为徒劳、盖彼以恶报善、</p>
<p>22凡属彼者、我若留其一男、至于明晨、则愿上帝罚大卫之敌维倍、○</p>
<p>23亚比该见大卫、急下驴、伏地而拜、</p>
<p>24跪其足下曰、我主欤、愿咎归于我、容婢进言、请垂听焉、</p>
<p>25求我主勿以庸人拿八为意、其人与名相符、其名拿八、其人愚妄也、我主所遣之少者、婢不及见、</p>
<p>26我主欤、耶和华既禁尔流人之血、阻尔亲手复仇、我指维生之耶和华、与尔生命以誓、愿尔敌及谋害尔者、俱如拿八、</p>
<p>27婢所携之礼物、奉于我主、请以给相从之少者、</p>
<p>28求赦婢过、我主为耶和华战、耶和华必巩固我主之家、我主终身无疵可求、</p>
<p>29人虽起而追尔、以索尔命、然我主之命、乃封于生命包中、与尔上帝耶和华偕、若夫敌之生命、耶和华则必弃掷之、如以绳发石焉、</p>
<p>30迨耶和华践其前言、施诸善于我主、立为以色列君、</p>
<p>31我主不以今日流无辜之血、为己复仇、怀忧抱憾、耶和华厚待我主时、垂念尔婢、</p>
<p>32大卫曰、以色列之上帝耶和华、今日遣尔迎我、当颂美之、</p>
<p>33尔今阻我流人之血、亲手复仇、尔智可称、尔躬可赞、</p>
<p>34以色列之上帝、维生之耶和华、阻我加害于尔、我指之而誓、如尔不速来迎、凡属拿八者、至于明晨、不遗一男、</p>
<p>35大卫受其物、曰、尔安然以归、我听尔言、徇尔情、</p>
<p>36亚比该返至拿八、见其家中设宴、可拟王筵、拿八中心欢乐、醉甚、事无巨细、亚比该俱不以告、以待明晨、</p>
<p>37诘朝、拿八宿酲已解、其妻告以此事、拿八心神丧失、块然如石、</p>
<p>38越十日、耶和华击之、遂死、</p>
<p>39大卫闻拿八死、则曰、我见辱于拿八、耶和华伸我之冤、又禁厥仆行恶、以拿八之恶归于其首、当颂美之、大卫遣人语亚比该、欲娶为室、</p>
<p>40大卫之仆至迦密、见亚比该曰、大卫遣我至此、欲娶尔为室、</p>
<p>41亚比该遂起、俯伏于地、曰、尔婢为役、以濯我主众仆之足、</p>
<p>42急起乘驴、五女相从、随大卫之使而往、为大卫妻、</p>
<p>43大卫先娶耶斯列人亚希暖、二人俱为其妻、</p>
<p>44扫罗之女米甲、曾为大卫之妻、扫罗使之改适迦琳人拉亿子帕提、</p>

</div>
