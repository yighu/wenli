
<div>
<h3>第十四章</h3>
<p>1耶和华谕摩西曰、</p>
<p>2命以色列人旋返、在密夺与海间之比哈希录境、巴力洗分前、建营于相近之海滨、</p>
<p>3法老必谓以色列族迷于途、困于野、</p>
<p>4我必使之刚愎厥心、追袭于后、我将获荣于法老、及其军旅、俾埃及人知我为耶和华、以色列人遂如是行、</p>
<p>5或以民遁告埃及王、法老与群臣乃变厥心、曰、奚为释以色列族、俾不服役于我、</p>
<p>6遂备其车、率军偕往、</p>
<p>7并率特简之车六百乘、及通国之车、各有车长、</p>
<p>8耶和华使埃及王法老刚愎厥心、追袭以色列人、以色列人毅然而出、</p>
<p>9埃及人众、法老之车马军旅追之、及于濒海建营之处、近比哈希录、在巴力洗分前、○</p>
<p>10法老相去伊迩、以色列族举目、见埃及人追袭其后、惧甚、呼吁耶和华、</p>
<p>11谓摩西曰、岂以埃及无冢地、而导我出、使亡于野乎、曷待我如是、俾我去埃及耶、</p>
<p>12我在埃及时、岂不曰、任我为埃及人服役、与其死于旷野、宁服役于埃及人、</p>
<p>13摩西曰、毋惧、可立而观耶和华今日为尔所施之拯救、盖是日所见之埃及人、后必不复见也、</p>
<p>14耶和华必代尔战、尔惟默然、○</p>
<p>15耶和华谕摩西曰、胡为吁我、当命以色列人前往、</p>
<p>16尔其举杖、伸手指海、令其中判、以色列民入海履陆、</p>
<p>17我必使埃及人刚愎厥心、追入于海、我将因法老、及其军旅车骑而获荣焉、</p>
<p>18我既获荣于法老、及其车骑、则埃及人始知我为耶和华、</p>
<p>19上帝之使昔行于以色列营前、今移于后、云柱亦离其前、而立于后、</p>
<p>20在埃及以色列二营之间、有云有暗、夕则发光、彼此终夜不相近、○</p>
<p>21摩西伸手指海、耶和华令东风大作、海水一夜退流、海遂为陆、水判于中、</p>
<p>22以色列人入海履陆、左右水为壁垒、</p>
<p>23埃及人众、法老之车骑、尽皆追袭其后、而入于海、</p>
<p>24昧爽、耶和华自火云柱中、俯视埃及军旅、乱其行伍、</p>
<p>25脱其车轮、使之难行、埃及人曰、耶和华为以色列族而攻我、我其避之而遁、○</p>
<p>26耶和华谕摩西曰、伸手指海、使水反淹埃及人、及其车骑、</p>
<p>27摩西伸手指海、及旦、水复反如故、埃及人趋而避之、耶和华投之于海、</p>
<p>28法老之军旅车骑、追随以色列族入于海者、海水回流、悉淹没之、靡有孑遗、</p>
<p>29惟以色列人、在海中行陆地、左右水为壁垒、</p>
<p>30是日耶和华拯以色列民、脱于埃及人手、以色列民目睹埃及人之尸于海滨、</p>
<p>31又见耶和华于埃及人所施之大能、遂寅畏耶和华、而笃信之、亦信其仆摩西、</p>

</div>
