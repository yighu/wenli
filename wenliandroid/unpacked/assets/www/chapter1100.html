
<div>
<h3>第二十五章</h3>
<p>1非斯都莅任三日、自该撒利亚上耶路撒冷、</p>
<p>2祭司诸长、与犹太尊者讼保罗、</p>
<p>3乞恩准、取之至耶路撒冷、将设伏于路而杀之、</p>
<p>4非斯都曰、保罗拘留该撒利亚、我将速返、</p>
<p>5又曰、尔中有权者、可同往、其人有何不韪、则讼之、○</p>
<p>6非斯都居彼、不过旬日、遂下至该撒利亚、翌日升座、命引保罗至、</p>
<p>7自耶路撒冷来之犹太人环立、以多且重之故讼之、而不得其据、</p>
<p>8保罗诉曰、犹太人之律、或殿、或该撒、我皆未犯之、</p>
<p>9非斯都欲取悦犹太人、谓保罗曰、尔愿上耶路撒冷、受鞫于我前乎、</p>
<p>10保罗曰、我立于该撒公堂、乃我当受鞫之地、我未尝行不义于犹太人、尔所明知也、</p>
<p>11若行不义、而干死罪、虽死不辞、若讼我者皆虚、则无人能以我付彼、我上叩该撒矣、</p>
<p>12非斯都与公会相议、乃谓之曰、尔既上叩该撒、必往见该撒矣、○</p>
<p>13越数日、亚基帕王与百尼基氏、至该撒利亚、问安于非斯都、</p>
<p>14居彼久之、非斯都以保罗事陈于王曰、有腓力斯所留之囚、</p>
<p>15我在耶路撒冷时、祭司诸长、与犹太长老讼之、求定其罪、</p>
<p>16我应之曰、被讼者未与讼者面质、申诉其事、即置之死、非罗马人例也、</p>
<p>17犹太人来集于此、我不迟延、翌日升座、命引其人至、</p>
<p>18讼之者立、所讼之恶、非我所逆料者、</p>
<p>19惟攻之以关乎敬鬼神之道、与一已死之人名耶稣者、而保罗乃言其生也、</p>
<p>20我游移如何审讯、故问其欲往耶路撒冷受鞫否、</p>
<p>21彼欲上叩、俟皇帝判定、故命留之、以待解于该撒、</p>
<p>22亚基帕曰、我亦欲听此人、曰、明日可听之、○</p>
<p>23翌日、亚基帕与百尼基氏、大张仪仗而来、偕诸千夫长、及邑之尊者、入公庭、非斯都命引保罗至、</p>
<p>24曰、亚基帕王、与凡在此者乎、尔视此人、乃犹太人众、在耶路撒冷及此处、求我而呼曰、不容其生者也、</p>
<p>25然我察知其未行当死之事、且已上叩皇帝、故我定意解之、</p>
<p>26惟未得其情、以奏我主、故出之众前、尤在尔亚基帕王前、致审讯后、得有所陈、</p>
<p>27盖我以为解囚、而不表厥讼辞、非理也、</p>

</div>
