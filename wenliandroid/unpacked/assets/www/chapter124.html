
<div>
<h3>第七章</h3>
<p>1耶和华谕摩西曰、我使尔于法老、如为上帝、尔兄亚伦、代尔发言、</p>
<p>2我所谕尔者、当悉言之、尔兄亚伦宜告法老、俾释以色列人出其境、</p>
<p>3我将使之刚愎厥心、且多行我之异迹奇事于埃及、</p>
<p>4法老必不听尔、我将伸手于埃及、降以巨灾、导我军旅以色列民出其境、</p>
<p>5我伸手于埃及、导以色列民出其间、则埃及人知我为耶和华、</p>
<p>6摩西亚伦遵耶和华命而行、</p>
<p>7语法老时、摩西年八十、亚伦八十有三、○</p>
<p>8耶和华谕摩西亚伦曰、</p>
<p>9法老命尔行奇事以为征、可令亚伦执杖、掷于其前、俾化为蛇、</p>
<p>10摩西亚伦入觐法老、遵耶和华命而行、亚伦掷杖于法老及群臣前、遂化为蛇、</p>
<p>11法老召博士及巫觋、即埃及之术士至、亦施厥术、以行是事、</p>
<p>12各掷其杖、俱化为蛇、而其杖为亚伦之杖所吞、</p>
<p>13法老刚愎厥心、不听从之、如耶和华所言、○</p>
<p>14耶和华谕摩西曰、法老心顽、不欲释民、</p>
<p>15诘朝法老诣河、尔往、立于河滨迎之、手执化蛇之杖、</p>
<p>16告之曰、希伯来人之上帝耶和华、遣我见尔曰、宜释吾民、使往旷野、崇事于我、迄今尔未从之、</p>
<p>17耶和华曰、我将以杖击河水、其水必变为血、缘此、尔乃知我为耶和华、</p>
<p>18河鱼将亡、河水将臭、埃及人厌饮其水、</p>
<p>19耶和华谕摩西曰、当命亚伦云、执尔杖、伸手于埃及之水、使其江河池沼、咸变为血、埃及遍地、木石诸器、无不有血、○</p>
<p>20摩西亚伦遵命而行、于法老及群臣前、举杖击河水、其水变为血、</p>
<p>21河鱼尽毙、河水悉臭、埃及人不能饮其水、通国有血、</p>
<p>22埃及术士亦施厥术、以行是事、法老刚愎厥心、不听从之、如耶和华所言、</p>
<p>23法老返宫、不以为意、</p>
<p>24埃及人不能饮河水、乃沿河掘地、求水而饮、</p>
<p>25耶和华击河、历至七日、</p>

</div>
