
<div>
<h3>第二十三章</h3>
<p>1勿播虚言、勿与恶人联合、以为妄证、</p>
<p>2勿从众以行恶、遇讼作证、勿徇众以反正、</p>
<p>3贫者有讼、勿偏袒之、○</p>
<p>4如遇仇之牛驴迷路、牵而归之、</p>
<p>5见憾汝者之驴、伏于重负之下、勿遗弃之、必助其人解之、○</p>
<p>6贫者有讼、勿枉断、</p>
<p>7远诸虚伪、勿杀不辜、勿戮义人、盖我不以恶人为义、</p>
<p>8勿受贿、盖贿使明者目盲、义者词屈、</p>
<p>9勿虐旅人、盖尔曹旅于埃及、悉彼旅情、○</p>
<p>10六年间、耕种田亩、敛其所产、</p>
<p>11越至七年、使之休息、留为闲田、以食民之贫者、余任野兽食之、葡萄园橄榄园亦然、</p>
<p>12六日间、宜操作、至七日、则安息、使尔牛驴休息、婢子宾旅、得以畅适、</p>
<p>13凡我所谕、宜慎守之、他神之名、毋言及、毋口诵、○</p>
<p>14每岁守节凡三、以奉事我、</p>
<p>15亚笔月尔出埃及、屈期、必守除酵节、七日食无酵饼、如我所命、觐我者毋徒手、</p>
<p>16于力田得其初实之季、守获稼节、于岁暮敛厥田谷之季、守收藏节、</p>
<p>17尔之丁男、每岁三觐主耶和华、○</p>
<p>18献我祭牲之血、勿与酵饼共献、其脂勿留于明日、</p>
<p>19尔土所出之初实、必荐于尔上帝耶和华之室、烹山羊羔、勿用其母之乳、○</p>
<p>20我将遣使于尔前、护尔于道途、导尔至我所备之处、</p>
<p>21尔当慎之、听从其命、勿干厥怒、彼不宥尔愆、盖我名在彼、</p>
<p>22尔诚听从其言、行我所谕、我则为敌尔者之敌、为仇尔者之仇、</p>
<p>23我使先尔、导尔入亚摩利人、赫人、比利洗人、迦南人、希未人、耶布斯人之地、我必翦灭其众、</p>
<p>24勿拜跪其神、勿崇奉之、勿效其所为、当倾其神像、碎其柱像、</p>
<p>25宜奉事尔之上帝耶和华、则必祚尔饮食、除尔疾病、</p>
<p>26境内无堕胎者、无不妊者、我亦使尔终其天年、</p>
<p>27我在尔前、发我威烈、于尔所至、溃乱其民、使敌背尔而逃、</p>
<p>28必遣大蜂起于尔前、以驱希未人、迦南人、赫人、</p>
<p>29惟一年中、不尽逐之、免土地荒芜、野兽孳生而害尔、</p>
<p>30我渐逐之、待尔昌炽、以承斯土、</p>
<p>31将定尔境、自红海至非利士海、自旷野至大河、斯土之民、将付尔手、逐于尔前、</p>
<p>32毋与其人其神立约、</p>
<p>33毋容其居尔土、恐使尔获罪于我、若奉其神、必为尔之坎阱、</p>

</div>
