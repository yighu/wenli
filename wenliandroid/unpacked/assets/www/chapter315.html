
<div>
<h3>第二十章</h3>
<p>1于是以色列众咸出、自但至别是巴、暨基列地之民、有如一人、集于米斯巴、在耶和华前、</p>
<p>2民长与以色列诸支派、集为上帝民会、执兵步卒、共四十万、</p>
<p>3以色列人至米斯巴、为便雅悯人所闻、以色列人问曰、此恶之由、请以告我、</p>
<p>4被杀之妇、其夫利未人对曰、我与妾至便雅悯之基比亚、止宿于彼、</p>
<p>5及夜、基比亚人起而攻我、环室、意欲杀我、淫污我妾致死、</p>
<p>6彼行淫乱谬妄之事、在以色列中、故我取妾而脔之、遍送于以色列四境、</p>
<p>7请尔以色列众为之画策、而建议焉、</p>
<p>8民众悉起、有如一人、曰、我不返幕归家、</p>
<p>9必掣签、往攻基比亚、</p>
<p>10于以色列诸支派中、百取十、千取百、万取千、使备糇粮、迨众至便雅悯之基比亚、则依其在以色列中、所行谬妄之事以待之、</p>
<p>11于是以色列众咸集、连络为一、以攻斯邑、</p>
<p>12以色列支派遣人谓便雅悯支派曰、尔中所行何恶、</p>
<p>13今以基比亚之匪徒付我、俾致之死、以除恶于以色列中、便雅悯人不听同侪以色列人之言、</p>
<p>14乃由诸邑、集于基比亚、欲与以色列人战、</p>
<p>15便雅悯诸邑执兵之士、计二万六千、其外有基比亚选兵、计七百、</p>
<p>16众中有所简左手较捷之卒七百、以绳发石、不爽毫发、</p>
<p>17除便雅悯人外、以色列人之执兵者、计四十万、皆战士也、</p>
<p>18以色列人起、往伯特利、咨诹上帝曰、与便雅悯人战、我中谁当先往、耶和华曰、犹大先往、</p>
<p>19以色列人晨兴、对基比亚建营、</p>
<p>20出而列陈于基比亚、欲与便雅悯人战、</p>
<p>21便雅悯人自基比亚出、戮以色列人二万二千、</p>
<p>22以色列人共奋厥志、复列陈于前日之陈所、</p>
<p>23上至耶和华前、哭泣至暮、咨诹耶和华曰、我可再与昆弟便雅悯人战否、耶和华曰、可往攻之、</p>
<p>24翌日、以色列人进攻便雅悯族、</p>
<p>25便雅悯人是日自基比亚出而逆之、又戮以色列执兵之士一万八千、</p>
<p>26以色列民众、上至伯特利哭泣、坐于耶和华前、禁食至暮、献燔祭及酬恩祭于耶和华、</p>
<p>27时、上帝约匮在彼、亚伦孙、以利亚撒子非尼哈、侍于其前、</p>
<p>28以色列人咨诹耶和华曰、我可复出、与我昆弟便雅悯人战乎、抑止乎、耶和华曰、往哉、明日我必付之尔手、</p>
<p>29以色列人设伏于基比亚四周、</p>
<p>30越至三日、以色列人往攻便雅悯人、列陈于基比亚如前、</p>
<p>31便雅悯人出而迎战、被诱离邑、如前击杀以色列人、约有三十、于二通衢、一往伯特利、一往基比亚之郊野、</p>
<p>32便雅悯人曰、其败如故、以色列人曰、我侪其遁、诱之离邑、至于通衢、</p>
<p>33众遂起离其所、列陈于巴力他玛、伏者自基比亚草场而出、</p>
<p>34有以色列选兵一万、往攻基比亚、战势剧烈、然便雅悯人不知祸之将及、</p>
<p>35耶和华使便雅悯人败于以色列人前、是日以色列人杀便雅悯人、二万五千一百、皆执兵之士、</p>
<p>36便雅悯人乃自知败北、初、以色列人恃有伏兵在基比亚、故暂避便雅悯人、</p>
<p>37伏兵骤出、进攻基比亚、刃击举邑之人、</p>
<p>38以色列人曾约伏兵、以使邑中烟云上腾为号、</p>
<p>39以色列人战时稍却、便雅悯人杀其人约有三十、自谓以色列人为我所败、如前战然、</p>
<p>40迨邑中烟云起、其状如柱、便雅悯人回顾、见举邑烟焰冲天、</p>
<p>41以色列人旋转、便雅悯人见祸及之、不胜骇惧、</p>
<p>42遂背以色列人、转向旷野之路而遁、军士急追于后、民自诸邑而出、戮之于其间、</p>
<p>43追袭之、围困之、在其驻足之所蹂躏之、至于相对日出处之基比亚、</p>
<p>44便雅悯人仆者一万八千、皆勇士也、</p>
<p>45其余转向旷野而逃、至临门磐、以色列人又于通衢、收其五千人、追至基顿、又杀二千人、</p>
<p>46是日便雅悯执兵之士死者、共二万五千、皆勇士也、</p>
<p>47惟有六百人、转向旷野而逃、至临门磐、居之四月、</p>
<p>48以色列人反攻便雅悯、刃击邑众、与其牲畜、及凡所遇、所至诸邑、以火焚之、</p>

</div>
