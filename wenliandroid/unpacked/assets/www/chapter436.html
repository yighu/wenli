
<div>
<h3>第十四章</h3>
<p>1推罗王希兰遣使见大卫、携香柏及石工木工而至、为之建宫室、</p>
<p>2大卫乃知耶和华立之为以色列王、盖为其民以色列故、振兴其国也、○</p>
<p>3大卫在耶路撒冷又娶后妃、诞生子女、</p>
<p>4在耶路撒冷所生之子、名沙母亚、朔罢、拿单、所罗门、</p>
<p>5益辖、以利书亚、以利法列、</p>
<p>6挪迦、尼斐、雅非亚、</p>
<p>7以利沙玛、比利雅大、以利法列、○</p>
<p>8非利士人闻大卫受膏、为以色列全族之王、咸至而索之、大卫闻之、遂往迎焉、</p>
<p>9非利士人既至、侵利乏音谷、</p>
<p>10大卫咨诹上帝曰、我往攻非利士人可否、尔付之于我手乎、耶和华曰、往哉、我必付之于尔手、</p>
<p>11非利士人至巴力毗拉心、大卫击之、曰、上帝假我手破敌、如水之冲流然、故名其地曰巴力毗拉心、</p>
<p>12敌遗其偶像、大卫宣命、乃以火焚之、</p>
<p>13非利士人又侵谷中、</p>
<p>14大卫复咨诹上帝、上帝曰、勿往迎之、宜绕其后、于桑林相对之所攻之、</p>
<p>15闻桑杪有步履之声、则出战、盖上帝先尔而行、击非利士军旅、</p>
<p>16大卫遵上帝命、击非利士军旅、自基遍至基色、</p>
<p>17大卫之声名、遂洋溢于列国、耶和华使列国咸畏之、</p>

</div>
