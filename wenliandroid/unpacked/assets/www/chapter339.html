
<div>
<h3>第十九章</h3>
<p>1扫罗语其子约拿单、及其臣仆、使杀大卫、</p>
<p>2惟约拿单甚悦大卫、告之曰、我父谋杀尔、诘朝请自慎、匿于僻处、</p>
<p>3我出至尔所在之田、立于父侧、与言尔事、若有所见、即以告尔、</p>
<p>4约拿单对父扫罗、褒扬大卫、曰、王勿获罪于尔仆大卫、盖大卫未尝获罪于尔、彼之所为、于尔甚善、</p>
<p>5昔冒死击非利士人、耶和华为以色列众大施拯救、尔见之喜、今何无故杀之、流无辜之血、而干罪戾乎、</p>
<p>6扫罗从约拿单言、指维生之耶和华而誓、必不杀之、</p>
<p>7约拿单招大卫、以是告之、导见扫罗、侍前如故、○</p>
<p>8厥后又有战鬬、大卫出与非利士人战、大行杀戮、其众遂遁、</p>
<p>9耶和华使恶神临于扫罗、扫罗执戟、坐于室中、大卫鼓琴、</p>
<p>10扫罗欲以戟刺大卫、钉之于墙、大卫避焉、戟入于墙、是夕大卫遁而获免、</p>
<p>11扫罗遣使守大卫第、待旦杀之、大卫妻米甲告大卫曰、今夕不自救、明日必见杀、</p>
<p>12米甲自牖缒之、逃而获免、</p>
<p>13米甲取家神之像置于床、以羊绒衾蔽其首、覆之以裯、</p>
<p>14扫罗遣使执大卫、妇曰、彼病矣、</p>
<p>15扫罗复遣其使视大卫曰、以床舁之来、俾我杀之、</p>
<p>16使者入、见像于床、羊绒衾蔽其首、</p>
<p>17扫罗谓米甲曰、何欺我若此、容我敌逃而获免、米甲对曰、彼云任我去、勿使我杀尔、○</p>
<p>18大卫逃而获免、至拉玛见撒母耳、以扫罗所待告之、遂与撒母耳往拿约居焉、</p>
<p>19或告扫罗曰、大卫在拉玛之拿约、</p>
<p>20扫罗遣使执之、至则见彼先知一班、感神而言、撒母耳立于其中为之长、上帝之神临于使者、彼亦感灵而言、</p>
<p>21或告扫罗、又遣他使、亦感灵而言、三遣使、亦感灵而言、</p>
<p>22乃亲往拉玛、至西沽大井、问撒母耳大卫安在、或曰、在拉玛之拿约、</p>
<p>23遂往拉玛之拿约、上帝之神亦临之、且行且言、至拉玛之拿约、</p>
<p>24解其衣、在撒母耳前、感灵而言、永朝永夕、裸体而卧、故有言曰、扫罗亦在先知中乎、</p>

</div>
