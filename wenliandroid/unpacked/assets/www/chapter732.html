
<div>
<h3>第三十章</h3>
<p>1玛撒人雅基子亚古珥之真言、传于以铁及乌甲曰、</p>
<p>2我蠢于众、无世人之明哲、</p>
<p>3未学智慧、未知唯一之圣者、</p>
<p>4谁升天又降、谁聚风在握、谁包水在衣、谁奠地之四极、其人何名、其子何名、尔知之乎、○</p>
<p>5上帝之言皆纯、凡托庇于彼者、必为其盾、</p>
<p>6其言尔勿增益、恐受斥责、以显尔妄、○</p>
<p>7我所求者有二、于我未死之先、其勿辞焉、</p>
<p>8使虚伪欺诳远我、贫与富皆勿畀我、惟以所需之食食我、</p>
<p>9恐我饱饫、而不识尔、谓耶和华为谁、或贫乏而行窃、亵渎我上帝之名、○</p>
<p>10勿对主谤仆、恐彼诅尔、尔为有罪、</p>
<p>11有人诅其父、不祝其母、</p>
<p>12有人自视为洁、而实未涤其污、</p>
<p>13有人仰其目、高其睫、</p>
<p>14有人牙如剑、齿如刀、欲尽噬世上之困苦者、及人间之穷乏者、○</p>
<p>15水蛭有二女、每呼曰予予、永无餍者有三、谓不足者有四、</p>
<p>16即阴府之所、不妊之胎、渗水未足之地、燃烧不止之火、○</p>
<p>17侮慢其父、藐视背逆其母者、其目必为谷鸦所啄、鹰雏所噬、○</p>
<p>18奇妙之事、我所莫测者有三、我所未知者有四、</p>
<p>19即鹰飞于天、蛇行于磐、舟行于海、男女交合之道、</p>
<p>20淫妇之行亦然、食毕拭口、则曰我未行恶、○</p>
<p>21震动寰宇者有三、寰宇不能堪者有四、</p>
<p>22即奴隶为王、愚者饱食、</p>
<p>23丑女适人、婢继主母、</p>
<p>24在地有四物、虽微而甚慧、</p>
<p>25即蚁族无力、夏时备食、</p>
<p>26沙番弱物、营窟于磐、</p>
<p>27蝗虫无王、分队而出、</p>
<p>28守宫行以掌、居处于王宫、○</p>
<p>29行而有仪者有三、动而有威者有四、</p>
<p>30即狮为百兽长、无所回避、</p>
<p>31猎犬、牡山羊、无敌之王、○</p>
<p>32尔若自高而妄为、或怀恶念、当以手掩口、</p>
<p>33摇乳则成酪、扭鼻则出血、动怒则致争、</p>

</div>
