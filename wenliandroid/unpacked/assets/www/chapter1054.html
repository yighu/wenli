
<div>
<h3>第二十四章</h3>
<p>1七日之首日昧爽、诸妇携所备之香品至墓、</p>
<p>2见石已自墓辗离、</p>
<p>3遂入、不见主耶稣之尸、</p>
<p>4踌躇间、见二人旁立、衣服烨烨、</p>
<p>5妇惊、伏于地、二人谓之曰、胡为于死者中寻生者乎、</p>
<p>6彼已起、不在此矣、当忆彼在加利利时、曾语尔云、</p>
<p>7人子必付于罪人手、钉诸十架、三日复起、</p>
<p>8妇遂忆其言、</p>
<p>9自墓归、悉告十一徒、及诸同人、</p>
<p>10告使徒者、乃抹大拉之马利亚、雅各之母马利亚、及约亚拿、又有他妇偕焉、</p>
<p>11使徒以为虚诞而弗信、</p>
<p>12彼得起而趋墓、俯视其内、惟枲布而已、奇异而归、○</p>
<p>13是日门徒二人、往一村、名以马忤斯、去耶路撒冷约二十五里、</p>
<p>14互论所遇之事、</p>
<p>15谈论间、耶稣近而偕行、</p>
<p>16二人目迷、不识之、</p>
<p>17耶稣谓之曰、尔行时、互论者何耶、二人止步、有忧色、</p>
<p>18其一名革流巴对曰、尔岂独旅于耶路撒冷、不知近日所遇之事乎、</p>
<p>19曰、何事、曰、拿撒勒人耶稣之事也、彼乃先知、在上帝及众民前、言与行皆有大能、</p>
<p>20而祭司诸长与我有司付之、拟以死、钉之十架、</p>
<p>21惟我侪素望其为将赎以色列者、然此事之成、今已三日矣、</p>
<p>22惟我中数妇、使我骇异、彼黎明在墓、</p>
<p>23不见其尸、来告云、已见天使显见、言其生矣、</p>
<p>24我中数人适墓、果如其言、惟不见耶稣、</p>
<p>25耶稣曰、噫、无知者乎、诸先知所言、尔心何信之迟耶、</p>
<p>26基督受斯苦、而获其荣、不亦宜乎、</p>
<p>27于是自摩西始、并诸先知、凡经中所指己者、悉为之详解焉、</p>
<p>28将近所往之村、耶稣若将前行者、</p>
<p>29二人强之曰、与我偕居、盖时将暮、日已昃矣、遂入而偕居焉、</p>
<p>30同席时、耶稣取饼祝谢、擘而予之、</p>
<p>31二人目启、乃识之、忽不见、</p>
<p>32相语曰、途间彼与我言、且释经时、我心岂不热乎、</p>
<p>33即起、归耶路撒冷、见十一使徒与同人聚而言曰、</p>
<p>34主果复起、见于西门矣、</p>
<p>35二人乃述途中所遇、及擘饼识耶稣之事、○</p>
<p>36言时、耶稣立于其中、曰、尔曹平安、</p>
<p>37门徒惊惧、意所见者魂也、</p>
<p>38耶稣曰、尔何惊扰、心中起思议乎、</p>
<p>39视我手足、即我也、试扪且视、魂无骨肉、尔视我则有之、</p>
<p>40言此、遂以手足示之、</p>
<p>41门徒以喜故、而犹未信、且奇之、耶稣语之曰、于此有食物否、</p>
<p>42乃予之炙鱼一片、</p>
<p>43耶稣取之、食于其前、○</p>
<p>44谓之曰、此乃我素偕尔时、所语尔者云、凡摩西律、先知书、及诗篇所载指我者、悉必应也、</p>
<p>45遂启其聪、使悟诸经、</p>
<p>46曰、记有之、基督当受难、三日自死复起、</p>
<p>47且以其名、传改悔及赦罪之道于万邦、自耶路撒冷始焉、</p>
<p>48尔曹为斯事之证者、</p>
<p>49我遣我父所许者临尔、尔其居于圣邑、迨自上之能锡尔、</p>
<p>50遂引之出、至伯大尼、举手祝之、</p>
<p>51祝时、别众、见升于天、</p>
<p>52众拜之、喜甚、而归耶路撒冷、</p>
<p>53常在殿祝颂上帝焉、</p>

</div>
