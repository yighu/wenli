
<div>
<h3>第十章</h3>
<p>1我心厌我生命、将纵言我忧、述我中心之苦、</p>
<p>2语上帝曰、毋拟我罪、示我何因、与我争辩、</p>
<p>3尔手所造、则虐待之、轻视之、恶人之谋、则焜耀之、尔岂以是为善乎、</p>
<p>4尔岂肉眼、鉴观岂若世人、</p>
<p>5尔日岂如人之日、尔年岂如人之年、</p>
<p>6致尔寻我愆、察我罪、</p>
<p>7究之、尔知我非恶人、莫能援于尔手、</p>
<p>8尔手造我、甄陶成形、乃欲灭我、</p>
<p>9请尔记忆、昔尔造我、犹之合土、今使我复归尘埃乎、</p>
<p>10其时岂非倾我如乳、凝我如酪、</p>
<p>11衣我以皮肉、维我以筋骨、</p>
<p>12赐我生命、加我恩宠、眷佑我神、</p>
<p>13然尔有意、久蓄于衷、我所知也、</p>
<p>14我若干罪、尔则注目、必不赦我愆尤、</p>
<p>15我若行恶、则有祸矣、我若为义、亦不昂首、愧耻盈怀、目击我难、</p>
<p>16我若昂首、尔则猎我若狮、显奇异于我躬、</p>
<p>17尔复立证攻我、向我增怒、如军旅迭出以击我、</p>
<p>18胡为出我于胎、莫若气绝、无目见我、</p>
<p>19则我虽有若无、出胎即舁于墓、</p>
<p>20我日非几希乎、请尔止而舍我、俾我稍得慰藉、</p>
<p>21在我往而不返之先、未至幽冥阴翳之地、</p>
<p>22其地昏黑幽冥、阴翳混沌、其光乃暗、</p>

</div>
