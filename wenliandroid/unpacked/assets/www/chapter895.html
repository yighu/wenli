
<div>
<h3>第十九章</h3>
<p>1尔当为以色列牧伯作哀歌、</p>
<p>2曰、尔母为何、乃牝狮也、蹲于众狮间、抚育其子于稚狮中、</p>
<p>3养其一子、成为壮狮、学攫物而噬人、</p>
<p>4列国闻之、陷之以阱、以钩曳至埃及、</p>
<p>5牝狮久俟、知失所望、复取一子、养成壮狮、</p>
<p>6往来于众狮间、为狮之雄、学攫物而噬人、</p>
<p>7毁其宫室、墟其城邑、斯地及其所有、因其咆哮而成荒寂、</p>
<p>8四周列国、咸自各州攻之、张网其上、陷之于阱、</p>
<p>9拘以钩、置于笼、携至巴比伦王、曳入保障、使其吼声、不复闻于以色列山、○</p>
<p>10尔母脩长若葡萄树、植于水滨、因其水多、枝茂实繁、</p>
<p>11其枝坚强、堪作长者之杖、其干干霄、其叶茂盛、高枝繁多、远处可见、</p>
<p>12因怒见拔、委之于地、东风暵其果、强枝折而枯、为火所焚、</p>
<p>13今植于旷野旱干之地、</p>
<p>14有火出于其枝、焚毁其果、致无坚强之干、可为长者之杖、此乃哀歌、后必以为哀歌、</p>

</div>
