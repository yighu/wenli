
<div>
<h3>第七十九篇</h3>
<p>亚萨之诗○</p>
<p>1上帝欤、外邦侵尔基业、污尔圣殿、使耶路撒冷荒墟兮、</p>
<p>2以尔仆之尸、饲天空之鸟、以圣民之肉、饲地上之兽兮、</p>
<p>3耶路撒冷四周、血流如水、瘗埋无人兮、</p>
<p>4我于邻国为辱、四周之人讥笑兮、</p>
<p>5耶和华欤、何时而止、尔岂永怒、愤嫉如火之焚乎、</p>
<p>6愿倾尔怒于不识尔之邦、不吁尔名之国兮、</p>
<p>7彼吞雅各、毁其居所兮、</p>
<p>8勿念我祖之罪以罪我、我已底于至微、速以慈惠迎我兮、</p>
<p>9拯我之上帝欤、因尔名之荣助我、以尔名之故救我、而赎我罪兮、</p>
<p>10奚容异邦云、其上帝安在、敌流尔仆之血、尚其报之、使异邦知之、为我目睹兮、</p>
<p>11愿俘囚之太息、达于尔前、以尔大能之臂、保存濒死之人兮、</p>
<p>12主欤、以邻邦斥尔之诋毁、七倍反诸其身兮、</p>
<p>13若然、则尔之民、即尔草场之羊、必永久称谢焉、扬尔声誉、历世弗替兮、</p>

</div>
