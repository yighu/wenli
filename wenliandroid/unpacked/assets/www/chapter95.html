
<div>
<h3>第二十九章</h3>
<p>1雅各启行、至东人处、</p>
<p>2见有井于野、羊群三、附井而卧、盖人素由此饮之、井口覆以大石、</p>
<p>3群羊咸集、则移石启井、汲以饮之、饮竟、仍覆以石、</p>
<p>4雅各曰、兄弟奚自、曰、自哈兰、</p>
<p>5曰、拿鹤之孙拉班、尔识之否、曰、识之、</p>
<p>6曰、安乎、曰、安、今其女拉结偕羊以至、</p>
<p>7曰、日尚高悬、聚群之时、犹未至也、莫若饮羊、而往牧之、</p>
<p>8曰、不可、必待群畜咸集、移石启井、方可饮羊、</p>
<p>9言际、拉结偕父羊至、盖牧之也、</p>
<p>10雅各见母兄拉班之女拉结与羊、则前移石启井、以饮其羊、</p>
<p>11与拉结接吻、大声而哭、</p>
<p>12告拉结曰、我乃尔父之甥、利百加子、拉结遂趋告其父、○</p>
<p>13拉班闻妹子雅各至、即趋迎之、抱而接吻、引之入室、雅各告以所遇、</p>
<p>14拉班曰、尔诚骨肉之亲、雅各偕居一月、</p>
<p>15拉班谓之曰、尔虽我甥、岂可徒役于我、告我欲得何值、</p>
<p>16拉班有二女、长名利亚、季名拉结、</p>
<p>17利亚目眊、而拉结美丰姿、有殊色、</p>
<p>18雅各爱拉结、曰、我愿为季女拉结、服役七年、</p>
<p>19拉班曰、妻尔愈于妻人、可偕我居、</p>
<p>20雅各为拉结服役七年、因爱之甚、视七年如数日、○</p>
<p>21雅各谓拉班曰、期已届、请以妻我、使我成礼、</p>
<p>22拉班设筵招邻里、</p>
<p>23既昏、以长女利亚与雅各、遂与同室、</p>
<p>24又以其婢悉帕、予女利亚为婢、</p>
<p>25及旦、乃知为利亚、谓拉班曰、曷待我若是、我非为拉结服役乎、何欺我为、</p>
<p>26拉班曰、未嫁长而先嫁季、斯土不为此也、</p>
<p>27尔与长盈七日之期、则以季予尔、尔复服役七年、</p>
<p>28雅各从之、与利亚盈七日之期、拉班以女拉结妻之、</p>
<p>29以其婢辟拉、予女拉结为婢、</p>
<p>30雅各亦与拉结同室、爱之逾于利亚、又服役拉班七年、○</p>
<p>31耶和华视利亚不见宠、赐之生育、惟拉结不妊、</p>
<p>32利亚怀妊生子、命名流便、曰、耶和华俯念我苦、今而后、夫必爱我、</p>
<p>33再妊生子、命名西缅、曰、耶和华闻我不见宠、复锡我此子、</p>
<p>34又妊生子、命名利未、曰、今生三子、夫必胶漆于我、</p>
<p>35又妊生子、曰、我今颂美耶和华、故名子曰犹大、嗣后利亚不妊、</p>

</div>
