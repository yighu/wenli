
<div>
<h3>第十章</h3>
<p>1撒母耳取膏之瓶、倾于扫罗首、与之接吻、曰、此非耶和华膏尔为其业之长乎、</p>
<p>2尔今日离我、至便雅悯界之泄撒、近拉结墓、必遇二人、将告尔曰、所寻之驴已得、尔父不顾驴、而虑尔、曰、我为我子将若何、</p>
<p>3由此而往、至他泊之橡、必遇三人上伯特利、而觐上帝、一携三羔、一携三饼、一携革囊盛酒、</p>
<p>4彼将问尔安、给尔二饼、尔可受焉、</p>
<p>5后诣上帝之山、在彼有非利士人之汛、尔既抵邑、必遇先知一班、自崇邱而下、俱感灵而言、有琴鼗箫瑟在其前、</p>
<p>6耶和华之神必大临尔、尔则化为新人、同彼感灵而言、</p>
<p>7尔见此征、则相机而行、盖上帝偕尔、</p>
<p>8必先我下吉甲、我亦下就尔、献燔祭及酬恩祭、尔必待及七日、我至、以所当行示尔、</p>
<p>9扫罗转离撒母耳、上帝锡以新心、是日诸征咸应、</p>
<p>10扫罗与仆至基比亚、有先知一班迎之、上帝之灵大临扫罗、遂在先知中、感神而言、</p>
<p>11素识扫罗者、见其同先知感灵而言、则相语曰、基士之子何所遇耶、扫罗亦在先知中乎、</p>
<p>12斯处一人曰、孰为若辈之父、故成谚曰、扫罗亦在先知中乎、</p>
<p>13扫罗感灵而言已毕、则至崇邱、</p>
<p>14其叔问扫罗及仆曰、尔曹何往、曰、寻驴不遇、遂诣撒母耳、</p>
<p>15叔曰、撒母耳语尔之言、请以告我、</p>
<p>16扫罗曰、彼明告我、驴已得矣、惟撒母耳所言国事、不以告之、○</p>
<p>17撒母耳集民于米斯巴、诣耶和华、</p>
<p>18告以色列人曰、以色列之上帝耶和华云、昔我导尔出埃及、援尔于埃及人手、及虐尔之诸国、</p>
<p>19尔之上帝、救尔出诸灾祸艰苦者、尔今日弃之、谓曰、立王治我、今当循尔支派亿兆、进于耶和华前、</p>
<p>20撒母耳使以色列诸支派进前、而得便雅悯支派、</p>
<p>21使便雅悯支派、循其室家进前、而得玛特利家、后得基士子扫罗、索之不获、</p>
<p>22问于耶和华曰、其人至此乎、耶和华曰、彼匿于什物之间、</p>
<p>23乃趋而携之出、立于民中、躯干修伟、自肩而上、高于凡民、</p>
<p>24撒母耳谓民众曰、耶和华所简者、尔其观之、众民之中、无其匹也、民众呼曰、愿王万岁、○</p>
<p>25撒母耳以国之制度示民、录之于书、置于耶和华前、遣民各归其家、</p>
<p>26扫罗亦往基比亚、归其第、为上帝所感者、成群从之、</p>
<p>27有匪徒曰、斯人焉能拯我、遂藐视之、不馈礼物、扫罗置若罔闻、</p>

</div>
