
<div>
<h3>第二十一章</h3>
<p>1耶稣举目、见诸富者、以所捐者输库、</p>
<p>2又见一贫嫠、输小钱二、</p>
<p>3则曰、我诚语汝、此贫嫠所输者、较众尤多、</p>
<p>4盖众由其羡余、此则由其不足、亦尽输之、即其所以养生者也、○</p>
<p>5或论殿以美石、及所献之珍物为饰、</p>
<p>6耶稣曰、尔曹所见诸物、日将至、无一石遗于石上、而弗圮也、</p>
<p>7众问曰、夫子、何时有此、斯事将应之时、有何兆乎、</p>
<p>8曰、慎毋受惑、盖将多有冒我名而来者云、我基督也、又云、期已近矣、尔勿从之、</p>
<p>9尔闻战与乱、勿惊惶、盖斯事必先有、惟尽期未即至耳、○</p>
<p>10又谓之曰、民将攻民、国将攻国、</p>
<p>11地将大震、随在饥疫、自天有可畏之象、与至大之兆、</p>
<p>12未有此诸事之先、人将执尔、窘尔、付尔于会堂、下尔于囹圄、且为我名、曳尔至君王方伯前、</p>
<p>13斯将反为尔证也、</p>
<p>14故宜定尔心、毋先虑何以诉、</p>
<p>15盖我将赐尔才辩智慧、尔诸仇不能抵拒辨驳也、</p>
<p>16尔将为父母兄弟亲戚朋友所付、尔中且有见杀者、</p>
<p>17尔为我名、将见憾于众、</p>
<p>18然尔之一发、亦不丧也、</p>
<p>19尔之生、将于恒忍得之、○</p>
<p>20尔见耶路撒冷为军所围、则知其荒墟近矣、</p>
<p>21时、在犹太者、宜遁于山、在邑者宜出、在田者勿入、</p>
<p>22盖此乃报复之日、致所载者皆应也、</p>
<p>23是日也、妊妇乳妇祸矣、盖其地必有大灾、怒及斯民、</p>
<p>24彼将仆于锋刃、虏于诸国、耶路撒冷为异邦蹂躏、迨异邦之期满焉、</p>
<p>25日月星辰将有异兆、在地诸国困苦颠连、海波漰湃故也、</p>
<p>26人因危惧、并虞将临于世之事而昏绝、天象震动故也、</p>
<p>27其时、将见人子以大权大荣、乘云而来、</p>
<p>28甫有斯事、尔宜兴起翘首、盖尔之赎近矣、○</p>
<p>29又设喻谓之曰、试观无花果与诸树、</p>
<p>30方其萌芽、尔见之、则知夏近矣、</p>
<p>31如是、尔见斯事至、则知上帝国近矣、</p>
<p>32我诚语汝、此代未逝、斯事皆成、</p>
<p>33天地必废、我言不废、○</p>
<p>34尔当自慎、勿以餍饮沈湎、世之憧扰累尔心、免其日如机槛、突然临尔、</p>
<p>35盖此日必临于全地之居人、</p>
<p>36尔惟随时儆醒祈求、俾尔得避此将来之事、而立于人子前、○</p>
<p>37耶稣日则在殿训诲、夜出、至橄榄山宿焉、</p>
<p>38庶民黎明就于殿以听之、</p>

</div>
