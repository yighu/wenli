
<div>
<h3>第二章</h3>
<p>1我复举目而观、见一人手执准绳、</p>
<p>2我曰、尔将何之、曰、往度耶路撒冷、而视其长广、</p>
<p>3与我言之使乃往、他使出迓之、</p>
<p>4谓之曰、尔其疾趋、语此少者曰、耶路撒冷将有居民、因人畜繁多、如无垣之村、</p>
<p>5耶和华曰、我必为其四周之火垣、且为其中之荣、</p>
<p>6耶和华曰、咨、我曾散尔于天之四风、尔其自北而遁、耶和华言之矣、</p>
<p>7咨、与巴比伦女偕居之锡安欤、尔其逃避、</p>
<p>8万军之耶和华有言、为彰其荣、遣我至虏尔之邦、犯尔者、即犯其眸子也、</p>
<p>9我将向之摇手、彼必为其厮役所虏、尔则知万军之耶和华遣我矣、</p>
<p>10耶和华曰、锡安女欤、尔其讴歌欣喜、我将莅临、居于尔中、</p>
<p>11是日必有多国归附耶和华、为我之民、我必居于尔中、如是、尔则知万军之耶和华遣我就尔、</p>
<p>12耶和华将取犹大、为其业于圣地、复简耶路撒冷、</p>
<p>13凡有血气者、宜静默于耶和华前、盖彼兴起、而出其圣所矣、</p>

</div>
