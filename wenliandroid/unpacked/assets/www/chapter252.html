
<div>
<h3>第十五章</h3>
<p>1每届七年、当有豁免、</p>
<p>2其例如左、耶和华之豁免、既经布告、凡借贷于邻者、必豁免之、不索其偿、</p>
<p>3如外人可索之、惟属己之物、贷于兄弟者、则当豁免、</p>
<p>4 5尔若听尔上帝耶和华之命、守我今日所谕尔之诫、则尔中必无贫乏者、盖尔上帝耶和华、必在所赐为业之地、锡嘏于尔、</p>
<p>6尔上帝耶和华必践其言、锡嘏于尔、尔则贷金于列邦、不贷列邦之金、可辖列邦、不受列邦之辖、○</p>
<p>7尔上帝耶和华赐尔之地、无论何邑、有穷乏之昆弟、毋顽尔心、握手而不之济、</p>
<p>8必启尔手、贷之以补其缺、</p>
<p>9慎勿恶念是怀、谓七年豁免之期伊迩、遂睥睨贫乏之昆弟、而弗之给、致彼吁耶和华、归罪于尔、</p>
<p>10尔必给之、给时心不忧郁、为此之故、尔上帝耶和华、必于凡尔所行、及手所为、锡嘏于尔、</p>
<p>11其地不无贫人、故我命尔、必启尔手、以济境内穷乏之昆弟、○</p>
<p>12如尔昆弟希伯来人、或男或女鬻于尔、服役六年、越至七年、必释之、</p>
<p>13既释之、毋使徒手而去、</p>
<p>14必由羊群、禾场、酒醡、取而予之、依尔上帝耶和华锡嘏于尔者、从优给之、</p>
<p>15当忆尔昔在埃及为奴、尔上帝耶和华赎尔、故我今日以此谕尔、</p>
<p>16仆若爱尔及尔家、以与尔同居为善、谓尔、不愿离尔而去、</p>
<p>17则当取锥贯耳于门、俾其永为尔仆、待婢亦然、</p>
<p>18彼事尔六年、较之佣人、其值维倍、故释之时、勿以为难、尔上帝耶和华、必于凡尔所为、锡嘏于尔、○</p>
<p>19牛羊首生之牡者、当区别为圣、献于尔上帝耶和华、首生之牛、毋令其耕、首生之羊、毋剪其毛、</p>
<p>20尔与眷属、每岁于尔上帝耶和华所选之处食之、</p>
<p>21如有残缺、或跛或瞽、无论何疵、不可以祭尔上帝耶和华、可于尔邑食之、洁与不洁之人、俱可食之、如食獐鹿、</p>
<p>22惟毋食其血、必倾于地、有如倾水、</p>

</div>
