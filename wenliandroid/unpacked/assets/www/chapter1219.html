
<div>
<h3>第二章</h3>
<p>1我小子乎、我书此遗尔、免尔干罪、人若干罪、则于父前我侪有代言者、即义者耶稣基督也、</p>
<p>2彼为我罪作挽回之祭、不第为我、亦为举世焉、</p>
<p>3我若守其诫、则自知识之也、</p>
<p>4人自谓识之、而不守其诫、则为诳者、真理不在彼衷矣、</p>
<p>5惟守其道者、则上帝之爱、诚成全于彼矣、以是知我侪在主中也、</p>
<p>6自谓恒在主中者、其所行当如彼所行也、○</p>
<p>7爱友乎、我书与尔者、非新诫、乃尔自初所有之旧诫、旧诫也者、即尔所闻之道也、</p>
<p>8再者、我以新诫书与尔、其事在彼为真、在尔亦然、因幽暗渐逝、真光已照矣、</p>
<p>9人自谓在光中、而恶兄弟、乃尚在暗中也、</p>
<p>10爱兄弟者、乃居光中、无由倾踬、</p>
<p>11惟恶兄弟者、乃在暗中、且行于暗中、不知所往、因暗盲其目也、○</p>
<p>12小子乎、我书与尔、以尔诸罪、因其名见赦矣、</p>
<p>13父老乎、我书与尔、以尔识自始而有者、少者乎、我书与尔、以尔已胜恶者、孺子乎、我曾书与尔、以尔识父、</p>
<p>14父老乎、我曾书与尔、以尔识自始而有者、少者乎、我曾书与尔、以尔刚健、且上帝之道、恒在尔中、而尔已胜恶者、</p>
<p>15勿爱斯世与在世之物、人若爱世、则父之爱不在其衷、</p>
<p>16盖凡在世者、如形躯之欲、眼目之欲、并此生之骄矜、皆非由父、乃由世也、</p>
<p>17且世渐逝、其欲亦然、惟行上帝旨者永存、○</p>
<p>18孺子乎、斯乃末时、尔尝闻有敌基督者至、今已多有敌基督者兴起矣、以是知为末时也、</p>
<p>19彼自我而出、但非属我者、若其属我、则恒偕我矣、然其出也、乃显其皆非属我也、</p>
<p>20尔受膏于圣者、无不知也、</p>
<p>21我书与尔、非因尔不识真理、乃因尔识之、且凡虚诳、非由于真理也、</p>
<p>22诳者谁耶、非不认耶稣为基督者乎、其不认父与子者、即敌基督者也、</p>
<p>23凡不认子者、不有父也、认子者、即有父也、</p>
<p>24尔曹自始所闻者、当恒在尔衷、若然、则尔亦恒在子及父中矣、</p>
<p>25此其所许于我者、即永生也、</p>
<p>26我书此遗尔、乃指误诲尔之人、</p>
<p>27惟尔自主所受之膏、恒在尔衷、则不须人训尔、彼之膏、即以诸事训尔、是乃真而无诳、尔当依其所训、恒在彼中焉、</p>
<p>28小子乎、今宜恒在彼中、迨彼显著、我侪于其降临时、可毅然而无愧、</p>
<p>29尔若知彼为义、则知凡行义者、皆由之而生也、</p>

</div>
