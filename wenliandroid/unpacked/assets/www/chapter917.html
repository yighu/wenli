
<div>
<h3>第四十一章</h3>
<p>1其人导我入殿、而量其柱、左右各广六肘、与帐幕同、</p>
<p>2入门之处广十肘、门旁左右、各五肘、乃量殿、深四十肘、广二十肘、</p>
<p>3其人遂进内殿、量入门处之柱、各广二肘、门广六肘、门旁左右、各七肘、</p>
<p>4亦量内殿、深二十肘、广二十肘、告我曰、此至圣所也、</p>
<p>5又量室墙六肘、室之四周、所有小室、各广四肘、</p>
<p>6小室有三层、共室三十、殿墙四周、又有小墙、小室附之、不与殿墙相接、</p>
<p>7小室愈高愈广、因殿四周之墙愈高愈狭、故殿亦愈高愈广、自下层至上层、由中层而登、</p>
<p>8我观殿之四周、有高基、小室之基、高足一竿、即六大肘、</p>
<p>9小室之外墙、厚五肘、其间有隙地、</p>
<p>10殿四周之小室间、其隙地广二十肘、</p>
<p>11小室之门、向乎隙地、一向北、一向南、四周隙地、各广五肘、</p>
<p>12西向隙地之前有室、广七十肘、深九十肘、四周之墙、厚五肘、</p>
<p>13遂量殿、深百肘、又量隙地、与室及墙、亦长百肘、</p>
<p>14殿前东向之隙地、亦百肘、○</p>
<p>15复量隙地前之室、与其左右之庑、各深百肘、</p>
<p>16内殿院廊、门阈及窗棂、环殿三层之庑、门阈相向、自地及窗、俱盖以板、窗亦悉闭、</p>
<p>17门之上、至殿之内外、墙之四周、咸有其度、</p>
<p>18制基路伯与棕树之状、二基路伯间有一棕树、基路伯各有二面、</p>
<p>19左有人面、向于棕树、右有狮面、向于棕树、室之四周皆如是、</p>
<p>20殿墙自地以至门上、制基路伯与棕树之状、</p>
<p>21殿之门柱、形制维方、至圣所前、其状与殿式同、</p>
<p>22有木制之坛、高三肘、长二肘、其隅其座其旁、俱以木制、其人告我曰、此乃耶和华前之几、</p>
<p>23殿与至圣所、各有一门、</p>
<p>24其门各有双扉、每扉分为二、可相转捩、</p>
<p>25殿门制基路伯与棕树之状、与墙上同、外廊之前、以木为阈、</p>
<p>26廊左右有窗棂、与棕树之状、殿之小室及阈、皆若是、</p>

</div>
