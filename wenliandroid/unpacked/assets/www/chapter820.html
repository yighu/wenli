
<div>
<h3>第一章</h3>
<p>1便雅悯地、亚拿突邑、祭司希勒家子耶利米之言、</p>
<p>2犹大王亚们子约西亚、即位之十三年、耶和华谕之、</p>
<p>3又谕之于犹大王约西亚子约雅敬时、迄约西亚子西底家十一年之末、是年五月、耶路撒冷被虏、○</p>
<p>4耶和华谕我曰、</p>
<p>5我未造尔于腹、我已识尔、尔未出胎、我已区别尔、立尔为列邦之先知、</p>
<p>6我曰、噫、主耶和华欤、我乃小子、不知所言、</p>
<p>7耶和华谕我曰、勿谓我乃小子、我使尔何往、尔必往焉、我命尔何言、尔必言焉、</p>
<p>8勿缘之而惧、盖我与尔偕、以拯尔也、耶和华言之矣、</p>
<p>9耶和华伸手扪我口、曰、我以我言置于尔口、</p>
<p>10今日立尔于诸邦诸族之上、用以拔之毁之、灭之倾之、建之植之、○</p>
<p>11耶和华又谕我曰、耶利米、尔何所见、曰、见杏树之枝、</p>
<p>12曰、尔所见善矣、我必儆醒、守我言以成之、</p>
<p>13耶和华复谕我曰、尔何所见、曰、见一沸鼎自北而倾、</p>
<p>14耶和华曰、祸必自北而发、临于斯土众民矣、</p>
<p>15我必召北方诸邦诸族咸至、各设其座于耶路撒冷邑门之场、环攻城垣、暨犹大诸邑、耶和华言之矣、</p>
<p>16我必宣告惩罚于彼、以其离弃我、焚香于他神、崇拜己手所作者、肆行恶事、</p>
<p>17尔其束腰而起、尽传我命、勿缘之恐惶、免我使尔恐惶于其前、</p>
<p>18我是日使尔对于犹大通国、君王牧伯、祭司庶民、为坚城铁柱铜垣、</p>
<p>19彼必攻尔而不胜、盖我与尔偕、以拯尔也、耶和华言之矣、</p>

</div>
