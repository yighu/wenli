
<div>
<h3>第十三章</h3>
<p>1昔以法莲战兢出言、居高位于以色列中、后因巴力而干咎、底于灭亡、</p>
<p>2今干罪愈甚、以银铸像、循其聪明造偶、悉为工匠所制、指之而言曰、任献祭者与犊接吻、</p>
<p>3故彼众若朝云、若露立见消散、若禾场之糠、为飓风飘扬、若烟腾于牖外、</p>
<p>4我自尔出埃及时、为尔上帝耶和华、我外、尔不识他神、我外、无救者、</p>
<p>5我在旷野旱干之地识尔、</p>
<p>6斯民得食而饱、饱则心骄、而忘乎我、</p>
<p>7我则向之如狮、若豹伏伺于途、</p>
<p>8我遇之、必若丧子之熊、裂其心胸、如牝狮噬之、如野兽裂之、</p>
<p>9以色列欤、尔之败亡、乃因敌我、即助尔者、</p>
<p>10昔尔曰、以王与牧伯赐我、今尔王安在、俾救尔于诸邑、尔之士师安在、</p>
<p>11我怒以王予尔、亦怒而废之、</p>
<p>12以法莲之愆尤缄封、其罪恶盖藏、</p>
<p>13产妇之痛苦、必忽临之、彼乃无知之子、其时已至、不宜濡滞子宫之间、</p>
<p>14我将救之出于阴府、赎之脱于死亡、死亡乎、尔之为祸安在、阴府乎、尔之为害安在、我必不显厥悔、</p>
<p>15彼于昆弟中虽结实、而东风将来、即耶和华之风起自原野、使其源竭泉涸、掠其所藏之宝器、</p>
<p>16撒玛利亚悖逆其上帝、必负厥咎、仆于锋刃、婴孩被碎、孕妇被刳、</p>

</div>
