
<div>
<h3>第二十二章</h3>
<p>1耶稣又设喻语众曰、</p>
<p>2天国犹人君为子设婚筵、</p>
<p>3遣仆召所请者赴筵、而不至、</p>
<p>4复遣他仆曰、告所请者、我餐已具、牛与肥畜已宰、百物俱备、可就筵矣、</p>
<p>5彼乃不顾而去、一往于田、一往于肆、</p>
<p>6其余执仆、辱而杀之、</p>
<p>7君怒、遣军歼此凶、焚其邑、</p>
<p>8语仆曰、婚筵已备、惟所请者不堪、</p>
<p>9可往通衢、凡所遇者、悉召赴筵、</p>
<p>10仆出途间、集所遇善者恶者、宾满婚筵焉、</p>
<p>11君入视宾、见一不衣礼服者、</p>
<p>12谓之曰、友乎、不衣礼服、胡为乎来、其人默然、</p>
<p>13君命役曰、缚其手足、投于幽暗、在彼有哀哭切齿矣、</p>
<p>14盖蒙召者多、见选者少也、○</p>
<p>15法利赛人出、谋即其言以罔之、</p>
<p>16遂遣其徒、同希律党就之曰、夫子、我知尔乃诚者、且以诚宣上帝道、亦不徇人、盖不以貌取人也、</p>
<p>17纳税于该撒宜否、尔意若何、请告我、</p>
<p>18耶稣识其恶、曰、伪善者乎、何试我耶、</p>
<p>19以税金示我、遂取一金与之、</p>
<p>20耶稣曰、是像与号为谁、</p>
<p>21曰、该撒、曰、然则以该撒之物纳该撒、以上帝之物纳上帝矣、</p>
<p>22众闻而奇之、遂去、○</p>
<p>23是日撒都该人、即言无复起者、就而问曰、</p>
<p>24夫子、摩西云、人无子而死、其弟当娶其妻、生子以嗣兄、</p>
<p>25我中有兄弟七人、长者娶而死、无嗣、遗妻与弟、</p>
<p>26其二其三至其七、皆然、</p>
<p>27厥后妇亦死、</p>
<p>28至复起时、妇于七人中、为谁之妻乎、盖皆纳之矣、</p>
<p>29耶稣曰、尔误矣、以不识经、及上帝之能故也、</p>
<p>30盖复起时、不娶不嫁、如天使然、</p>
<p>31论死者复起、上帝所谕于尔者、尔岂未读乎、</p>
<p>32曰、吾乃亚伯拉罕之上帝、以撒之上帝、雅各之上帝、是上帝非死者之上帝、乃生者之上帝也、</p>
<p>33众闻之、奇其训、○</p>
<p>34法利赛人闻耶稣使撒都该人语塞、遂集、</p>
<p>35中有为律师者、问而试之曰、</p>
<p>36夫子、律中之诫孰为大、</p>
<p>37曰、当尽心、尽性、尽意、爱主尔之上帝、</p>
<p>38此诫之首而大者、</p>
<p>39其次爱邻如己亦犹是、</p>
<p>40全律及先知、统于此二诫也、○</p>
<p>41法利赛人集时、耶稣问曰、</p>
<p>42尔意基督若何、伊谁之裔乎、</p>
<p>43曰、大卫之裔也、曰、然则大卫何以感于圣神、称之为主耶、</p>
<p>44其言云、主语我主曰、坐我右、俟我以尔敌置尔足下、</p>
<p>45夫大卫既称之为主、则如何为大卫之裔乎、</p>
<p>46众无辞以对、自是无敢复问者、</p>

</div>
