
<div>
<h3>第十二章</h3>
<p>1约伯曰、</p>
<p>2尔曹为民、无疑也、智慧将与尔偕亡、</p>
<p>3然我亦有聪明、不亚于尔、所言之事、谁不知之、</p>
<p>4我吁上帝、蒙其俞允、而贻笑于邻里、义人完人、乃为笑柄、</p>
<p>5安居者中存轻视患难之意、足踬者则遇之、</p>
<p>6寇贼之幕、乃获亨通、以己手为神、激上帝怒者、竟享稳固、</p>
<p>7试问走兽、彼必训尔、试问飞鸟、亦必告尔、</p>
<p>8与地言之、彼必诲尔、海中鳞族、亦必语尔、</p>
<p>9凡此、谁不知乃耶和华所为、</p>
<p>10动物之生、世人之气、悉在其手、</p>
<p>11耳岂非辨言、如口之尝食乎、</p>
<p>12年老者有智慧、寿高者有聪明、</p>
<p>13在上帝有智慧能力、亦有谋略聪明、</p>
<p>14毁之不得复建、锢人莫之能释、</p>
<p>15止水则水涸、出之则地淹、</p>
<p>16在彼具能力、有智慧、受惑与惑人者、皆其所辖、</p>
<p>17褫谋夫、携之去、使士师为愚、</p>
<p>18释君王之所系、转以索系其腰、</p>
<p>19褫祭司、携之去、使强者倾覆、</p>
<p>20废忠诚者之才辩、夺年老者之知识、</p>
<p>21被王侯以羞耻、释倔强者之带、</p>
<p>22自暗中显彼隐秘、俾阴翳著于光明、</p>
<p>23使列邦时兴时灭、或廓之、或虏之、</p>
<p>24夺诸国民长之聪明、使其流离于无路之荒野、</p>
<p>25若辈无光、暗中摸索、以致蹁跹若醉、</p>

</div>
