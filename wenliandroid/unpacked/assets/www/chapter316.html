
<div>
<h3>第二十一章</h3>
<p>1以色列人曾在米斯巴誓曰、我侪皆不以女妻便雅悯人、</p>
<p>2民至伯特利、坐于上帝前、迨及薄暮、举声痛哭、曰、</p>
<p>3以色列之上帝耶和华欤、今日以色列中缺一支派、何为有此事乎、</p>
<p>4翌日、民众夙兴、筑坛、献燔祭及酬恩祭、</p>
<p>5以色列人曾重誓曰、凡不上米斯巴、诣耶和华者、必致之死、故相问曰、以色列支派中、孰不与会、诣耶和华、</p>
<p>6以色列人为其昆弟便雅悯人而悔、曰、以色列支派中、今日绝其一矣、</p>
<p>7我既指耶和华而誓、不以我女妻之、则其遗民若何得妻、</p>
<p>8又曰、以色列支派中、孰不上米斯巴、诣耶和华乎、察知基列雅比无人入营与会、</p>
<p>9盖核民时、见其居民无一在者、</p>
<p>10会众遣其最勇之士一万二千、命之曰、往哉、刃击基列雅比居民、暨厥妇孺、</p>
<p>11所有丁男、及已适人之女、悉歼灭之、</p>
<p>12于其居民中、遇处子四百、未适人者、携至迦南地示罗营、</p>
<p>13会众遣使至临门磐、以和告便雅悯人、</p>
<p>14便雅悯人遂归、则以基列雅比生存之女妻之、尚为不足、</p>
<p>15民为便雅悯人而悔、盖耶和华使以色列支派有阙如也、</p>
<p>16会之长老曰、便雅悯之妇女既灭、则其遗民何以妻之、</p>
<p>17又曰、便雅悯人之逃脱者、必有其业、免以色列支派泯没其一、</p>
<p>18但我侪不可妻之以女、因以色列人曾誓曰、以女妻便雅悯人者、必受诅也、</p>
<p>19遂曰、在利波拿南、伯特利北、往示剑道东之示罗、岁有耶和华节期、</p>
<p>20乃命便雅悯人曰、尔往伏于葡萄园、</p>
<p>21见示罗女出而舞蹈、则由葡萄园出、各执其女为妻、而归便雅悯地、</p>
<p>22如其父兄赴诉于我、我则曰、请尔施恩、以之予我、盖昔战时、我不留女以为其妻、今亦非尔所妻、若然、则为有罪、</p>
<p>23便雅悯人如言而行、循其人数、执舞蹈之女为妻、归其故业、复建诸邑以居、</p>
<p>24于是以色列人归其支派室家、自彼各复本业、</p>
<p>25是时以色列无王、人各任意而行、</p>

</div>
