
<div>
<h3>第十五章</h3>
<p>1耶和华谕摩西亚伦曰、</p>
<p>2告以色列族云、人患白浊、是蒙不洁、</p>
<p>3或淋或凝、俱蒙不洁、</p>
<p>4所卧之床、所坐之物、悉为不洁、</p>
<p>5扪其床者、必蒙不洁、当浣衣濯身、迨夕乃免、</p>
<p>6坐其座者、必蒙不洁、当浣衣濯身、迨夕乃免、</p>
<p>7扪其体者、必蒙不洁、当浣衣濯身、迨夕乃免、</p>
<p>8患白浊者、唾于洁者之身、其人则蒙不洁、当浣衣濯身、迨夕乃免、</p>
<p>9患者所乘之鞍、必蒙不洁、</p>
<p>10凡其所御之物、扪之者必蒙不洁、迨夕乃免、负之者亦蒙不洁、当浣衣濯身、迨夕乃免、</p>
<p>11患者不盥手而扪人、其人必蒙不洁、当浣衣濯身、迨夕乃免、</p>
<p>12扪瓦器必毁、扪木器必洗、</p>
<p>13患者成洁、必计七日、洗涤其衣、以活水濯其身、而后为洁、</p>
<p>14越至八日、必取鸤鸠二、或雏鸽二、至耶和华前、会幕之门、付于祭司、</p>
<p>15祭司献之、一为赎罪祭、一为燔祭、缘其所患之疾、为之赎罪于耶和华前、○</p>
<p>16如人梦遗、则蒙不洁、必濯全体、迨夕乃免、</p>
<p>17或衣或皮、为精所玷、俱蒙不洁、当浣以水、迨夕乃免、</p>
<p>18男女媾精、俱蒙不洁、必濯其身、迨夕乃免、○</p>
<p>19妇行癸流血、必蒙不洁、计至七日、凡扪之者、必蒙不洁、迨夕乃免、</p>
<p>20妇不洁时、所寝之床、所坐之物、必蒙不洁、</p>
<p>21扪其床者、必蒙不洁、当浣衣濯身、迨夕乃免、</p>
<p>22扪其座者、必蒙不洁、当浣衣濯身、迨夕乃免、</p>
<p>23在床及座之物、凡扪之者、必蒙不洁、迨夕乃免、</p>
<p>24若与斯妇同寝、染其污蔑、必蒙不洁、历至七日、其人所寝之床、亦为不洁、○</p>
<p>25妇行癸之前、患痭多日、或行癸之后患痭、俱蒙不洁、患痭之时、皆为不洁、如行癸之时然、</p>
<p>26患痭之日、所寝之床、所坐之物、必蒙不洁、如行癸之日然、</p>
<p>27凡扪斯物者、必蒙不洁、当浣衣濯身、迨夕乃免、</p>
<p>28厥痭既止、必计七日、然后为洁、</p>
<p>29越至八日、必取鸤鸠二、或雏鸽二、至会幕门、付于祭司、</p>
<p>30祭司献之、一为赎罪祭、一为燔祭、缘其患痭不洁、为之赎罪于耶和华前、</p>
<p>31如是区别以色列族、使离污蔑、免玷我幕、陷于死亡、○</p>
<p>32凡男患白浊及梦遗、致蒙厥污、</p>
<p>33女患行癸之疾、或患淋之男女、或与不洁之妇同寝者、其例若此、</p>

</div>
