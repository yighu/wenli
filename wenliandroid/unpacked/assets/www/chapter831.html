
<div>
<h3>第十二章</h3>
<p>1耶和华欤、我与尔辩、尔乃公义、然我犹欲与尔论之、恶人之道、何故亨通、行诈之流、奚为安泰、</p>
<p>2尔栽植之、使之盘根、生长结实、其口则近尔、其心则远尔、</p>
<p>3耶和华欤、尔知我、尔见我、试我向尔之心、惟彼恶人、当曳之出、如将宰之羊、别之以待杀期、</p>
<p>4斯土悲哀、四境草木枯槁、伊于胡底、因其居民行恶、禽兽尽灭、众犹自谓、我之终局、彼必不及见之、○</p>
<p>5尔与步卒同趋、尚犹疲惫、焉能与马角逐哉、在平康之地、尔可安泰、约但溢于丛林、尔将若何、</p>
<p>6尔昆弟宗族、以诈待尔、大声呼于尔后、彼虽以善言语尔、勿信之、</p>
<p>7我离我室、而弃我业、以我心所爱者付于敌手、</p>
<p>8我业于我、若林中之狮、向我咆哮、故我恶之、</p>
<p>9我业于我、岂成为斑鹰乎、凡鹰岂环而攻之乎、尔其往集田间之兽、俾至而噬之、</p>
<p>10彼诸牧者、毁我葡萄园、践我业于足下、使我嘉业成为寂寞之野、</p>
<p>11且为荒芜、向我悲哀、全地荒芜、无人介意、</p>
<p>12残贼者陟旷野之荒邱、耶和华之刃吞噬斯土、自此至彼、凡有血气者、罔获绥安、</p>
<p>13彼所播者麦、所获者荆棘、自苦无益、因耶和华烈怒、地之所产、尔必耻之、○</p>
<p>14耶和华曰、我之恶邻、附于我赐我民以色列为业之地、我必拔之离乎其境、亦拔犹大家出于其中、</p>
<p>15既拔之后、我必反而矜恤之、导之各复故业故土、</p>
<p>16如彼勤学我民之道、以我名而誓曰、我指维生之耶和华而誓、若昔诲我民指巴力而誓、则必建立于我民中、</p>
<p>17如其不听、我必拔其国、而毁灭之、耶和华言之矣、</p>

</div>
