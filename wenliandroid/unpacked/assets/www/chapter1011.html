
<div>
<h3>第二十五章</h3>
<p>1天国可比处女十人、执灯出迎新娶者、</p>
<p>2其中五智五愚、</p>
<p>3愚者执灯、而未备油、</p>
<p>4智者执灯、备油于器、</p>
<p>5新娶者稽迟、皆假寐而寝、</p>
<p>6中夜有呼曰、新娶者至矣、尔出迎之、</p>
<p>7众处女遂起、重整其灯、</p>
<p>8愚者谓智者曰、以尔油分我、我灯垂熄、</p>
<p>9智者曰、恐尔我俱不足、宁就鬻者沽之、</p>
<p>10往沽时、新娶者至、有备者同入婚筵、而门闭矣、</p>
<p>11其余处女后至、曰、主欤、主欤、请为我启、</p>
<p>12曰、我诚语汝、吾不尔识也、</p>
<p>13故当儆醒、以尔不知其日及其时也、○</p>
<p>14又如一人将往他方、召其仆以家资付之、</p>
<p>15或与金五千、或与二千、或与一千、各因其才、遂往、</p>
<p>16受五千者、往而贸易、又获五千、</p>
<p>17受二千者、亦获二千、</p>
<p>18惟受一千者、往而掘地、藏其主之金、</p>
<p>19久之、主归、与之会计、</p>
<p>20受五千者至、又携五千曰、主付我五千、又获五千矣、</p>
<p>21主曰、俞、善而忠之仆也、尔于寡者既忠、我将以多者任尔、可进于尔主之乐也、</p>
<p>22受二千者至、曰、主付我二千、又获二千矣、</p>
<p>23主曰、俞、善而忠之仆也、尔于寡者既忠、我将以多者任尔、可进于尔主之乐也、</p>
<p>24受一千者亦至、曰、主、我知尔乃忍人、未播之处而获、未散之处而敛、</p>
<p>25是以我惧、藏尔金于地、今尔故物犹存、</p>
<p>26主曰、恶且惰之仆乎、尔知我未播而获、未散而敛、</p>
<p>27则当以我金付金商、我至时、可以取其本、而获其息、</p>
<p>28可夺其一千、予有十千者、</p>
<p>29盖有者、将予之使其有余、无者、并其所有、亦将夺之、</p>
<p>30其无益之仆、逐于幽暗、在彼有哀哭切齿矣、○</p>
<p>31当人子偕诸使以其荣而临、坐其荣位、</p>
<p>32万民集于其前、遂区别之、犹牧者区别绵羊山羊、</p>
<p>33置绵羊于右、山羊于左、</p>
<p>34王谓在右者曰、尔见宠于我父者、可前而承国、乃创世以来为尔所备者也、</p>
<p>35盖我饥、尔食我、我渴、尔饮我、我为旅、尔馆我、</p>
<p>36我裸、尔衣我、我病、尔顾我、我在狱、尔就我、</p>
<p>37义者将应之曰、主、我何时见尔饥而食尔、渴而饮尔、</p>
<p>38何时见尔旅而馆尔、裸而衣尔、</p>
<p>39何时见尔病、或在狱、而就尔乎、</p>
<p>40王将谓之曰、我诚语汝、既行之于我兄弟至微者之一、即行之于我也、</p>
<p>41又谓在左者曰、尔服诅者、去我入永火、乃为魔及其使而备者也、</p>
<p>42盖我饥、尔不食我、渴、尔不饮我、</p>
<p>43为旅、尔不馆我、裸、尔不衣我、病及在狱、尔不顾我、</p>
<p>44彼亦将应之曰、主、我何时见尔饥、渴、旅、裸、病、及在狱、而不事尔乎、</p>
<p>45王将谓之曰、我诚语汝、既不行之于此至微者之一、即不行之于我也、</p>
<p>46若人入永刑、惟义者入永生、</p>

</div>
