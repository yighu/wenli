
<div>
<h3>第十四章</h3>
<p>1尔心勿忧、既信上帝、亦宜信我、</p>
<p>2我父家多第宅、否则我必先告尔、我往、乃备尔所居耳、</p>
<p>3若往备之、则复来接尔归我、我所在、尔亦在焉、</p>
<p>4我所往、尔知其途、</p>
<p>5多马曰、主、尔所往、我且不知、焉知其途乎、</p>
<p>6耶稣曰、我即途也、诚也、生也、非由我、则无人诣父、</p>
<p>7尔若识我、则亦识我父、今而后尔识之、且曾见之、</p>
<p>8腓力曰、主、以父示我侪、足矣、</p>
<p>9耶稣曰、腓力、我偕尔如是之久、尔犹不识我乎、见我即见父、尔何言以父示我耶、</p>
<p>10我在父中、父在我中、尔弗信乎、我语尔者、非由己而言、乃恒在我中之父行厥行也、</p>
<p>11我在父中、父在我中、尔宜信之、否则以所行者信我、</p>
<p>12我诚语汝、信我者将行我之行、且行大于斯者、以我归父也、</p>
<p>13尔以我名求者、我必成之、俾父以子而荣、</p>
<p>14尔以我名求于我者、我必成之、</p>
<p>15尔若爱我、必守我诫、</p>
<p>16我将求父、父必别以保惠师予尔、使之永偕尔也、</p>
<p>17即真理之神、世不能纳、以弗之见、且弗之识、惟尔识之、以其恒偕尔、且将在尔衷、</p>
<p>18我不遗尔为孤子、我必就尔、</p>
<p>19顷之、世不复见我、惟尔见我、以我生、尔亦必生、</p>
<p>20是时也、尔将知我在父中、尔在我中、我在尔中、</p>
<p>21有我诫而守之者、即爱我、爱我者、必见爱于我父、我亦爱之、且以己显示之、</p>
<p>22有犹大者、非加略之犹大、曰、主、显示我侪、而不显示于世何也、</p>
<p>23耶稣曰、人若爱我、必守我道、我父必爱之、我侪就而偕居焉、</p>
<p>24不爱我者、不守我道、尔所闻者非我道、乃遣我之父之道也、○</p>
<p>25我偕尔居时、言此于尔、</p>
<p>26惟保惠师、即父因我名将遣之圣神、必以万事训尔、且令尔悉忆我所语尔者、</p>
<p>27我遗尔以安、以我之安予尔、我所予、非如世所予、尔心勿忧、勿惧、</p>
<p>28尔尝闻我云、我往而复就尔、尔若爱我、则以我归父而喜、以父大于我也、</p>
<p>29今事未成、我先告尔、俾及既成、尔可信之、</p>
<p>30此后、我与尔无多言、盖此世之君将至、彼于我无与也、</p>
<p>31但使世知我爱父、循父所命而行焉、起、我侪其去此、</p>

</div>
