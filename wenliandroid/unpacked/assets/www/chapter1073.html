
<div>
<h3>第十九章</h3>
<p>1彼拉多遂取耶稣鞭之、</p>
<p>2士卒编棘冕、冠其首、衣以紫袍、</p>
<p>3曰、犹太人王安哉、遂批之、</p>
<p>4彼拉多复出语众曰、我引之出就尔、令尔知我不见其有何辜也、</p>
<p>5于是耶稣冠棘冕、衣紫袍而出、彼拉多谓众曰、试观斯人、</p>
<p>6祭司诸长、及众隶见之、呼曰、钉之十架、钉之十架、彼拉多曰、尔自钉之、我不见其有何辜也、</p>
<p>7犹太人曰、我侪有律、依律彼当死、以其擅为上帝子也、</p>
<p>8彼拉多闻之、益惧、</p>
<p>9复入公廨、谓耶稣曰、尔奚自、耶稣弗答、</p>
<p>10彼拉多曰、尔弗与我言乎、岂不知我有权释尔、亦有权钉尔于十架乎、</p>
<p>11耶稣曰、非自上赐尔、尔则无权于我、故以我付尔者、罪尤大也、</p>
<p>12由是彼拉多思何以释之、犹太人呼曰、尔释斯人、非忠于该撒、凡擅谓为王者、叛该撒也、</p>
<p>13彼拉多闻之、引耶稣出、升公座、其处称铺石、希伯来音、曰厄巴大、</p>
<p>14时乃备逾越节之日、约日中、彼拉多谓犹太人曰、试观尔王、</p>
<p>15众呼曰、去之、去之、钉之十架、彼拉多曰、我以尔王钉十架乎、祭司诸长对曰、该撒而外、我无王也、</p>
<p>16遂以耶稣付于众、以钉十架、○</p>
<p>17众曳之、耶稣自负十架而出、至一地、名髑髅处、希伯来音、曰各各他、</p>
<p>18在彼钉之十架、同钉二人、一左一右、耶稣在中、</p>
<p>19彼拉多书标置于十架、曰、犹太人王、拿撒勒人耶稣、</p>
<p>20犹太人多读此标、因耶稣钉处近邑、且以希伯来、罗马、希利尼文书之、</p>
<p>21犹太祭司诸长谓彼拉多曰、勿书犹太人王、惟书自谓犹太人王、</p>
<p>22彼拉多曰、我所书者、已书之矣、○</p>
<p>23士卒既钉耶稣于十架、取其衣四分之、各得其一、又取其里衣、此衣无缝、乃自上浑织而成者、</p>
<p>24士卒相语曰、勿裂之、鬬观谁得、使应经所云、彼分我衣、而鬬我服、斯事士卒果行之、</p>
<p>25耶稣之母、与其母之姊妹、及革流巴之妻马利亚、并抹大拉之马利亚、近耶稣十架而立、</p>
<p>26耶稣见其母及所爱之徒立于旁、谓母曰、媪欤、视尔子、</p>
<p>27又谓厥徒曰、视尔母、自是厥徒接之以归、○</p>
<p>28耶稣知诸事既成、致验经言、乃曰、我渴矣、</p>
<p>29在彼有器、满盛以酰、或以海绒浸之、束于牛膝草茎、递至其口、</p>
<p>30耶稣受酰、曰、成矣、遂俯首归其神焉、○</p>
<p>31时乃备节之日、犹太人不欲安息日留尸于十架、盖此安息日、乃大日也、遂求彼拉多令折其胫而去之、</p>
<p>32士卒至、将与之同钉者、以次折其胫、</p>
<p>33及耶稣、见其已死、不折之、</p>
<p>34惟一卒以戈刺其胁、血与水即出焉、</p>
<p>35见者证之、其证乃真、自知其言真、俾尔亦信也、</p>
<p>36斯事悉成、以应经言、其骨无一见折也、</p>
<p>37又一经言、众将视其所刺者、○</p>
<p>38此后、有亚利马太约瑟者、耶稣门徒也、因畏犹太人、隐讳之、求彼拉多、俾取耶稣尸、彼拉多许之、遂往取焉、</p>
<p>39又有尼哥底母、即昔夜就耶稣者也、携没药和沈香约百斤而来、</p>
<p>40若辈遂取耶稣尸、以枲布加香品裹之、循犹太人葬例也、</p>
<p>41钉十架之处有园、中有新墓、从未葬人者、</p>
<p>42因犹太人备节之日、且墓迩、故葬耶稣于彼焉、</p>

</div>
