
<div>
<h3>第二章</h3>
<p>1是以凡尔拟人者、无可推诿、盖尔拟人、适以罪己、因尔所拟者、躬自蹈之也、</p>
<p>2夫人行此、我知上帝必依真理鞫之、</p>
<p>3人乎、尔拟行此者、而自蹈之、岂以为将逭上帝之鞫乎、</p>
<p>4抑轻亵其宏大之慈惠宽容恒忍、不知上帝之慈惠导尔改悔乎、</p>
<p>5乃任尔刚愎、罔有悛心、积怒厥躬、以至上帝震怒、显其义鞫之日、</p>
<p>6各依其行而报之、</p>
<p>7凡恒于为善、求尊荣不朽者、以永生报之、</p>
<p>8结党不从真理、而从非义者、以忿怒报之、</p>
<p>9患难、窘苦、加诸作恶者、先犹太人、次希利尼人、</p>
<p>10尊荣、平康、报诸作善者、先犹太人、次希利尼人、</p>
<p>11盖上帝不偏视人也、</p>
<p>12凡无律获罪者、亦将无律而沦亡、有律获罪者、将依律而受鞫、</p>
<p>13在上帝前、非听律者为义、乃行律者称义、</p>
<p>14盖异邦人无律、若率性而行合律之行、是无律而自为律、</p>
<p>15乃律铭于其心、彰之以行、良心亦与同证、其相议也、或讼或恕、</p>
<p>16迨上帝由耶稣基督鞫人隐微之日、依我福音焉、○</p>
<p>17尔名为犹太人、惟律是恃、以上帝自诩、</p>
<p>18既习于律、则知其旨、且乐夫至善、或作能辨是非</p>
<p>19自信为瞽者之相、暗者之光、</p>
<p>20愚者之师、赤子之傅、于律中有知识真理之模范、</p>
<p>21夫尔诲人、而不自诲乎、尔言勿窃、而自窃乎、</p>
<p>22尔言勿淫、而自淫乎、尔恶偶像、而自劫殿乎、</p>
<p>23尔以律自夸、而干律以辱上帝乎、</p>
<p>24上帝之名、缘尔受谤于异邦、如经所载矣、</p>
<p>25尔若行律、则割礼有益、若干律、则割如未割、</p>
<p>26若然、则未割者守律之义、虽未割、不谓之为割乎、</p>
<p>27其素无割而守律者、不罪尔以文与割而干律者乎、</p>
<p>28盖显为犹太人者、非犹太人、显于身之割、非割也、</p>
<p>29惟隐为犹太人者、诚犹太人、割亦属乎心、在性灵不在仪文、其称誉也、非由人、乃由上帝也、</p>

</div>
