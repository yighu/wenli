
<div>
<h3>第三十二章</h3>
<p>1约伯自视为义、三人不复答之、</p>
<p>2有以利户者、布西人、兰族、巴拉迦之子也、因约伯义己、而不义上帝、则怒、</p>
<p>3且怒三友、无言以答约伯、而犹罪之、</p>
<p>4彼以三友年长于己、俟其言竟、</p>
<p>5见其无词以对、则怒、</p>
<p>6曰、我幼尔耄、故退让、不敢陈我意、</p>
<p>7自谓历日多者、当讲论、享年永者、当以智诲人、</p>
<p>8然人衷有神、全能者之气、畀以聪明、</p>
<p>9尊者不尽有智、老者不尽明义、</p>
<p>10故我曰、试听我言、我亦陈我意、</p>
<p>11我俟尔言、倾听尔辩、待尔穷究所欲言者、</p>
<p>12细察尔中、无人折服约伯、而答其言、</p>
<p>13勿谓我侪得见智慧、惟上帝能折之、人则不能、</p>
<p>14约伯非与我辩、我亦不以尔言答之、</p>
<p>15彼皆愕然、不复应对、莫措一辞、</p>
<p>16既皆缄默、静立无言、则我犹复待乎、</p>
<p>17亦尽我分而辩、指陈己意、</p>
<p>18我言盈怀、我衷之神激我、</p>
<p>19我腹如满于酒、无隙可出、有若新囊、几至破裂、</p>
<p>20我必言之乃可舒、亦必启口以应答、</p>
<p>21请勿使我徇情、我不阿谀、</p>
<p>22盖我不知阿谀、若然、造我者必速灭我、</p>

</div>
