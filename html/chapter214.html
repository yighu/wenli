
<div>
<h3>第十三章</h3>
<p>1耶和华谕摩西曰、</p>
<p>2于支派中、各简牧伯一人、以窥迦南地、即我所锡以色列族者、</p>
<p>3摩西遵耶和华命、自巴兰野遣之、所遣者、悉属以色列族长、</p>
<p>4其名如左、属流便支派、撒刻子沙母亚、</p>
<p>5属西缅支派、何利子沙法、</p>
<p>6属犹大支派、耶孚尼子迦勒、</p>
<p>7属以萨迦支派、约色子以迦、</p>
<p>8属以法莲支派、嫩之子何西阿、</p>
<p>9属便雅悯支派、拉孚子帕提、</p>
<p>10属西布伦支派、梭底子迦叠、</p>
<p>11约瑟之裔、属玛拿西支派、稣西子迦底、</p>
<p>12属但之支派、基玛利子亚米利、</p>
<p>13属亚设支派、米迦勒子西帖、</p>
<p>14属拿弗他利支派、缚西子拿比、</p>
<p>15属迦得支派、玛基子臼利、</p>
<p>16摩西所遣以窥地者、即斯人也、嫩之子何西阿、摩西易其名为约书亚、</p>
<p>17摩西遣十二人以窥迦南、曰、自其南境而往、入彼山地、</p>
<p>18察其土壤、观其居民、强弱众寡、</p>
<p>19其处之所、或美或恶、其居之邑、或类营垒、或类城垣、</p>
<p>20其土壤、或瘠或腴、有无林木、宜强乃志、彼地之果、可携而归、其时乃葡萄初稔之际、</p>
<p>21其人遂往窥地、自寻野至利合、及哈马之道、</p>
<p>22转而南向、至希伯仑、此邑之建、前于埃及之琐安七年、在彼有亚衲族亚希幔、示筛、挞买、</p>
<p>23至以实各谷、在彼斫葡萄枝、上具葡萄一穗、</p>
<p>24故其地名曰以实各谷、</p>
<p>25四十日后、窥地而返、</p>
<p>26至巴兰野之加低斯、见摩西亚伦、及以色列会众、告以诸事、以厥土之果示之、</p>
<p>27谓摩西曰、尔遣我所往之地、我已至焉、果流乳蜜、此其果也、</p>
<p>28虽然、居民强悍、其邑广大、俱有城垣、我见亚衲族于彼、</p>
<p>29亚玛力族居南方、赫人、耶布斯人、亚摩利人居山地、迦南人濒海与约但河居焉、</p>
<p>30迦勒于摩西前、慰安民曰、我侪能克其地、其往取之、</p>
<p>31偕行者曰、彼强于我、不可往攻、</p>
<p>32遂毁所窥之地、谓以色列族曰、我所窥之地、吞噬居民、我所见之人、躯干修伟、</p>
<p>33在彼见伟人亚衲族、我自较之、形犹蟿虫、彼之视我亦若是、</p>
<p>↑返回页首</p>

</div>
