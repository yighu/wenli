
<div>
<h3>第二章</h3>
<p>1哈拿祷曰、我心因耶和华欢悦、我角因耶和华峥嵘、我口向敌而孔张、因尔拯救而喜乐、</p>
<p>2惟耶和华为圣、无如之者、其外无他、无有磐石、似我上帝、</p>
<p>3勿复出言骄矜、勿容口发狂妄、盖耶和华为睿智之上帝、人之所行、为彼所衡、</p>
<p>4勇士折其弓、踬者束以力、</p>
<p>5素饱足者为佣得食、饥饿者不复饥、不育者乃产七子、多子者反致衰弱、</p>
<p>6耶和华杀人生人、使人归墓、使人复起、</p>
<p>7耶和华使人贫、使人富、使人卑微、使人高显、</p>
<p>8举贫贱者于尘埃、拔匮乏者于粪壤、使坐牧伯之间、俾嗣尊荣之位、盖地之柱属耶和华、立宇宙于其上、</p>
<p>9彼之圣民、必护卫其步履、使恶人缄默于幽暗、盖恃力者、无有得胜也、</p>
<p>10与耶和华争者、必被击碎、彼必自天以雷击之、耶和华将行鞫于地极、赐力于其王、高其受膏者之角、</p>
<p>11以利加拿往拉玛、归其家、小子在祭司以利前、奉事耶和华、○</p>
<p>12以利二子、匪类也、不识耶和华、</p>
<p>13其为祭司、与民立规、人献祭烹肉时、祭司之仆至、手执三股之叉、</p>
<p>14入于釜甑鼎镬、叉所得者、祭司取之、凡以色列族至示罗者、祭司待之若此、</p>
<p>15未焚脂、祭司之仆至、谓献祭者曰、给肉于祭司以炙、彼不取尔烹者、必取生腥、</p>
<p>16如人曰、必先焚脂、然后任尔所欲取之、彼则曰、非也、今当予我、不然、我强取之、</p>
<p>17二少者之罪、耶和华视为甚重、盖轻视耶和华之祭也、○</p>
<p>18撒母耳尚幼、衣枲圣衣、侍于耶和华前、</p>
<p>19母为之岁作小袍、偕夫往献岁祭时、携而予之、</p>
<p>20以利为以利加拿及其妻祝嘏曰、愿耶和华由此妇赐尔后裔、以代从耶和华所求者、夫妇遂归、</p>
<p>21耶和华眷顾哈拿、彼则怀妊、生三子二女、小子撒母耳生长于耶和华前、○</p>
<p>22以利年迈、闻其子待以色列众之事、并闻其与会幕门供役之妇同寝、</p>
<p>23谓之曰、我由民众闻尔恶行、胡为作此、</p>
<p>24我子、勿尔、我所风闻、非善言也、尔使耶和华之民干罪、</p>
<p>25人若相犯、上帝鞫之、若犯耶和华、谁为之祈、惟二子不听父言、盖耶和华决意杀之、</p>
<p>26小子撒母耳渐长、益得耶和华与人之爱、○</p>
<p>27有上帝仆至以利曰、耶和华云、尔祖之家、在埃及法老室、我非向之显见乎、</p>
<p>28以色列支派中、我非简彼为我祭司、使焚香于我坛、衣圣衣于我前乎、以色列族所献之火祭、我非赐尔祖之家乎、</p>
<p>29我所命献于我室之祭品礼物、尔何践踏之、重尔子过于我、取我民以色列所献之嘉者、以肥己乎、</p>
<p>30故以色列之上帝耶和华曰、昔我有言、尔与尔祖之家、将恒久行于我前、今我则曰、决不如是、凡尊我者、我必重之、凡藐我者、我必轻之、</p>
<p>31其日将至、必断尔臂、及尔祖家之臂、使尔家中无一耆老、</p>
<p>32以色列富有之际、尔必目击敌在我室、尔家永无耆老、</p>
<p>33尔家之人、我不灭于我坛者、必使尔目坏心忧、尔家所育、皆必壮年夭逝、</p>
<p>34尔之二子、何弗尼非尼哈所遇之事、可以为征、彼必同日而亡、</p>
<p>35我将挺生忠荩之祭司、彼将循我心意而行、我必巩固其家、彼必恒久行于我受膏者前、</p>
<p>36尔家所遗、必来拜之、求一金一饼、曰、请立我任祭司之职、俾得少许之饼以食、</p>

</div>
