
<div>
<h3>第十六章</h3>
<p>1利未之裔、哥辖孙、以斯哈子可拉、流便之裔、以利押子大坍、亚比兰、比勒子安、</p>
<p>2与以色列会众之牧伯、即有名誉之议士、二百五十人、集攻摩西亚伦、</p>
<p>3曰、尔逾分矣、会众尽皆为圣、耶和华亦在其中、尔奚自大、欲超轶于耶和华之会众乎、</p>
<p>4摩西闻而俯伏、</p>
<p>5语可拉及其党曰、诘朝、耶和华必明示尔曹、谁属之、谁为圣、俾进其前、彼所简者、得以近之、</p>
<p>6尔可拉及尔党、当如是行、</p>
<p>7明日执鼎盛火、置香于耶和华前、耶和华所简者、即以为圣、汝利未裔逾分矣、</p>
<p>8又语可拉曰、汝利未裔、宜听我言、</p>
<p>9以色列之上帝、区别尔曹于会众、使近其前、服役于耶和华幕、立会众前、以为供役、其事岂微细哉、</p>
<p>10既使尔及兄弟利未裔、近于其前、尔犹觊觎祭司之职乎、</p>
<p>11尔及尔党之集、乃攻耶和华、亚伦何人、致尔怨之、</p>
<p>12摩西使人召以利押子大坍、亚比兰、对曰、不往、</p>
<p>13尔携我侪出流乳与蜜之地、欲杀于野、其事岂微细哉、尚欲自立、为我君乎、</p>
<p>14尔未导我至流乳与蜜之地、未尝赐我田畴、及葡萄园、岂欲抉斯众之目乎、我不往、</p>
<p>15摩西怒甚、谓耶和华曰、勿眷顾其所献、我未取其一驴、害其一人、</p>
<p>16乃谓可拉曰、明日尔与尔党、偕亚伦诣耶和华前、</p>
<p>17人各执鼎、置香于中、共二百五十鼎、尔及亚伦、亦各执鼎、诣耶和华前、</p>
<p>18遂各执鼎、燃火置香、与摩西亚伦立于会幕门、</p>
<p>19可拉集会众、至幕门攻之、耶和华之荣光显见、会众目击、○</p>
<p>20耶和华谕摩西亚伦曰、</p>
<p>21尔其离此会众、俟我灭之于俄顷、</p>
<p>22二人俯伏曰、上帝、世人诸神之上帝欤、曷因一人干罪、而怒及会众乎、</p>
<p>23耶和华谕摩西曰、</p>
<p>24尔命会众、离可拉大坍亚比兰幕之四周、</p>
<p>25摩西乃起、往大坍亚比兰所、以色列长老随其后、</p>
<p>26摩西谓会众曰、离此恶党之幕、勿扪其物、恐与其罪、与之偕亡、</p>
<p>27众遂离可拉大坍亚比兰幕之四周、大坍亚比兰出、立于幕门、妻孥偕之、</p>
<p>28摩西曰、耶和华遣我行此、非由我意、尔可知焉、</p>
<p>29倘彼如常而终、所遇与众无异、则知耶和华未尝遣我、</p>
<p>30倘耶和华创行新事、使地张口、吞噬其众、及凡所有、生堕阴府、则知其人藐视耶和华矣、</p>
<p>31言竟、其下土壤坼裂、</p>
<p>32地张厥口、吞噬可拉徒党、与其眷属什物、</p>
<p>33彼暨所有、悉生堕于阴府、地复合之、致彼绝于会中、</p>
<p>34以色列族在于四周、闻其号呼而遁、曰、恐我侪亦为地所吞、</p>
<p>35火自耶和华出、毁其焚香者二百五十人、○</p>
<p>36耶和华谕摩西曰、</p>
<p>37告祭司亚伦子以利亚撒云、取鼎于火中、倾其爇炭于他处、盖鼎为圣、</p>
<p>38人虽犯罪、自殒厥命、然其鼎尝奉于耶和华、故为圣、当取而捣之成片、以包祭坛、为以色列族之鉴戒、</p>
<p>39祭司以利亚撒遂取奉火见毁者之铜鼎、捣之以包祭坛、</p>
<p>40为以色列族之记志、以示外人非亚伦之裔者、不得近而焚香于耶和华前、恐遭厥害、若可拉及其党然、遵耶和华所谕摩西之命、○</p>
<p>41诘旦、以色列会众怨摩西亚伦曰、耶和华之民、为尔所戮、</p>
<p>42会众集攻摩西亚伦时、瞻望会幕、为云所覆、耶和华之荣光显见、</p>
<p>43摩西亚伦至会幕前、</p>
<p>44耶和华谕摩西曰、</p>
<p>45离此会众、我将灭之于俄顷、二人俯伏、</p>
<p>46摩西告亚伦曰、耶和华震怒、疫疠已起、尔当执鼎、取坛上之火、置香、急诣会众、代为赎罪、</p>
<p>47亚伦循摩西言取鼎、趋诣会中、疫疠已起、</p>
<p>48乃立于生者死者间、焚香为民赎罪、疫疠始弭、</p>
<p>49缘可拉事而殒者外、遘疫而死者、计一万四千七百人、</p>
<p>50疫疠既止、亚伦反见摩西于会幕门、</p>
<p>↑返回页首</p>

</div>
