
<div>
<h3>第二十三章</h3>
<p>1保罗注目视公会曰、兄弟乎、我于上帝前、以良心处世、至于今日、</p>
<p>2大祭司亚拿尼亚、命侍立者击其口、</p>
<p>3保罗曰、粉饰之墙乎、上帝将击尔、尔坐其位、依律鞫我、乃违律命系我乎、</p>
<p>4侍立者曰、上帝之大祭司、尔诟之乎、</p>
<p>5保罗曰、兄弟乎、我不识其为大祭司也、记有之、勿诋尔民之有司、</p>
<p>6保罗知斯会众、半为撒都该人、半为法利赛人、遂于会中呼曰、兄弟乎、我法利赛人也、亦法利赛人之子、今受鞫、乃因死者复起之望也、</p>
<p>7言竟、法利赛人与撒都该人、互起争端、众遂分歧、</p>
<p>8盖撒都该人言、无复起、无天使、无神灵、而法利赛人乃谓皆有之、</p>
<p>9遂大喧哗、法利赛党之士子数人、起而争曰、我不见此人有何恶、或有神灵、或天使、与之言乎、</p>
<p>10斯时大起纷争、千夫长恐保罗被众扯裂、命士卒下、由众中夺之出、引之入营、○</p>
<p>11是夜、主立其旁曰、安尔心、尔既证我于耶路撒冷、亦必如是证于罗马、○</p>
<p>12及旦、犹太人结党誓而自咒曰、不杀保罗、不食不饮、</p>
<p>13同谋者、四十余人、</p>
<p>14乃诣祭司诸长与长老曰、我侪已发重誓、不杀保罗、不进食也、</p>
<p>15今请偕同公会、告千夫长、明日曳之至尔前、若将详究其情者、我侪已备、于其未至时杀之、</p>
<p>16保罗姊妹之子闻其设伏、人营以告保罗、</p>
<p>17保罗请一百夫长至曰、引此少者见千夫长、有事告之、</p>
<p>18遂引诣千夫长曰、、囚者保罗、请我引此少者见尔、有事以告、</p>
<p>19千夫长执其手、至僻处、私问曰、尔欲何事告我乎、</p>
<p>20曰、犹太人相约、求尔明日曳保罗至公会、若将详诘其情者、</p>
<p>21乞勿从之、盖其中有四十余人、设伏伺之、且誓而自咒、不杀保罗、不食不饮、今已备矣、惟冀尔许之耳、</p>
<p>22千夫长遣少者去、戒之曰、尔以斯事报我、勿以告人、</p>
<p>23遂召百夫长二人曰、备卒二百、骑七十、持戟者二百、今夜亥初、往该撒利亚、</p>
<p>24且备畜、使保罗乘之、护送至方伯腓力斯、</p>
<p>25又具以书、其略曰、</p>
<p>26革老丢、吕西亚、请方伯腓力斯大人安、</p>
<p>27此人为犹太人所执、将杀之、我闻其为罗马人、率士卒往拯之、</p>
<p>28欲知讼彼之故、引之至其公会、</p>
<p>29见所讼者、祇辩论其律、无当死当系之事、</p>
<p>30或以将害斯人之计告我、我即遣诣尔、亦命讼之者、告于尔前、○</p>
<p>31士卒奉命、携保罗夜至安提帕底、</p>
<p>32次日、骑兵送之、余者归营、</p>
<p>33至该撒利亚、呈书方伯、使保罗立于前、</p>
<p>34方伯览毕、问为何省人、知其属基利家、</p>
<p>35曰、讼尔者至、我将听尔、遂命守之于希律公廨、</p>

</div>
