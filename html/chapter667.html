
<div>
<h3>第百十五篇</h3>
<p>1耶和华欤、因尔慈惠诚实、荣不归我、不归于我、乃归尔名兮、</p>
<p>2列邦奚曰、彼之上帝安在兮、</p>
<p>3我之上帝在天、随其所欲而行兮、</p>
<p>4异邦偶像、乃银乃金、人手所造、</p>
<p>5有口不言、有目不见、</p>
<p>6有耳不闻、有鼻不嗅、</p>
<p>7有手不挈、有足不行、喉不出言兮、</p>
<p>8造之者、赖之者、必似之兮、</p>
<p>9以色列欤、尔其恃耶和华、彼为其助其盾兮、</p>
<p>10亚伦家欤、尔其恃耶和华、彼为其助其盾兮、</p>
<p>11寅畏耶和华者欤、尔其恃耶和华、彼为其助其盾兮、</p>
<p>12耶和华垂念我、必锡以嘏、锡嘏于以色列家、锡嘏于亚伦家兮、</p>
<p>13锡嘏于寅畏耶和华者、无论大小兮、</p>
<p>14愿耶和华使尔日益繁衍、爰及子孙兮、</p>
<p>15造天地之耶和华、锡嘏于尔兮、</p>
<p>16诸天为耶和华所有、地则赐予世人兮、</p>
<p>17死人及下入幽寂者、不颂美耶和华兮、</p>
<p>18惟我必称颂耶和华、自今迄于永久、尔其颂美耶和华兮、</p>

</div>
