
<div>
<h3>第六章</h3>
<p>1耶路撒冷女曰诸女之美者欤、尔所爱者何往、尔所爱者、转而归于何所、我与汝共寻之、</p>
<p>2对曰我所爱者、乃入其园、至彼香花畦畔、牧群羊于诸园、且采百合之花、</p>
<p>3我所爱者属我、我亦属彼、彼牧羊于百合花间、</p>
<p>4所罗门曰我之嘉偶、尔美好如得撒、艳丽如耶路撒冷、威仪如张帜之军、</p>
<p>5尔目惊我、求尔转盼、尔发如山羊群、卧于基列山麓、</p>
<p>6齿如群羊、上自浴沼、俱有双生、无一丧子、</p>
<p>7额在帕内、见若裂榴、</p>
<p>8后妃六十、嫔嫱八十、侍女无数、</p>
<p>9我鸽我完人、则惟一焉、其母所独生、为生之者所珍爱、众女见之、称其有福、后妃嫔嫱、亦加揄扬、</p>
<p>10显著如晨光、美如月、朗如日、威仪如张帜之军、斯何人哉、</p>
<p>11书拉密女曰我下至胡桃园以观谷中鲜绿之植物、而知葡萄萌芽否、石榴着花未、</p>
<p>12不意我心之欲、导我至民长之车间、</p>
<p>13众曰、书拉密女欤、归哉归哉、归而使我观汝、曰、何为欲观书拉密女如观玛哈念之舞蹈乎、</p>

</div>
