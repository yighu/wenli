
<div>
<h3>第十七章</h3>
<p>1以色列会众遵耶和华命、自汛野启行、依程而进、建营于利非订、无水可饮、</p>
<p>2民与摩西争曰、饮我以水、摩西曰、奚与我争、奚试耶和华乎、</p>
<p>3民渴、索水、怨摩西曰、曷导我出埃及、使我与子及畜、燥渴而死、</p>
<p>4摩西吁耶和华曰、斯民几欲以石击我、何以待之、</p>
<p>5耶和华曰、尔执击河之杖、率以色列长老数人、过于民前、</p>
<p>6我于何烈磐上、向尔而立、尔击斯磐、水由之出、使民得饮、摩西遂于以色列长老前行此、</p>
<p>7名其地曰玛撒、亦曰米利巴、因以色列人争于斯、并试耶和华曰、耶和华在我中否也、○</p>
<p>8时、亚玛力族至、与以色列人战于利非订、</p>
<p>9摩西命约书亚曰、为我选人、出与亚玛力战、明日我执上帝杖、立于山巅、</p>
<p>10约书亚遵摩西命、与亚玛力战、摩西亚伦户珥俱陟山巅、</p>
<p>11摩西举手、则以色列胜、垂手、则亚玛力胜、</p>
<p>12摩西手疲、亚伦户珥移石使坐、左右扶持、手乃稳固、至于日入、</p>
<p>13约书亚以刃击仆亚玛力王与其民、</p>
<p>14耶和华谕摩西曰、我将涂亚玛力之志于天下、当笔之于简、诵之于约书亚耳、</p>
<p>15摩西筑坛、名之曰耶和华尼西、</p>
<p>16曰、亚玛力举手攻耶和华之座、故耶和华必与之战、或译耶和华举手而誓必与亚玛力战历世靡暨、</p>

</div>
