
<div>
<h3>第十二章</h3>
<p>1耶和华谕我曰、</p>
<p>2人子欤、尔居悖逆之家、彼有目视而不见、有耳听而不闻、以其为悖逆之家也、</p>
<p>3故尔人子、当备行李、昼时迁徙、俾众目睹、自此适彼、使众见之、彼虽悖逆之家、庶或思之、</p>
<p>4昼时携出什物、若迁徙者、俾众目睹、夕时自出、若人将徙异地、使众见之、</p>
<p>5穿垣俾众目睹、由此移出什物、</p>
<p>6宜乘昏夜、肩物而出、亦宜蒙面、不见斯土、俾众目睹、盖我置尔为以色列家之兆、</p>
<p>7我遵命而行、昼时移物、若迁徙者、夕时以手穿垣、乘夜肩物而出、俾众目睹、</p>
<p>8诂朝、耶和华谕我曰、</p>
<p>9人子欤、以色列族、悖逆之家、未问尔曰、尔何为乎、</p>
<p>10当告之曰、主耶和华云、此预兆、乃指耶路撒冷之君、及其中之以色列全家、</p>
<p>11尔当告之曰、我为尔兆、我所行者、尔必遭之、被虏徙于异地、</p>
<p>12其中之君、将乘昏夜、负荷而出、彼必穿垣、由此移物、亦必蒙面、盖彼不得见斯土也、</p>
<p>13我必张网于其上、陷之于我擭、曳至迦勒底地之巴比伦、彼虽死于其地、而不得见之、</p>
<p>14彼之侍卫、及其军旅、我必散之于四方、拔刃袭于其后、</p>
<p>15我既散之于异邦、分之于列国、彼则知我乃耶和华、</p>
<p>16惟我必遗数人、免于锋刃、饥馑疫疠、使在所至之国、自陈其可憎之事、则知我乃耶和华、○</p>
<p>17耶和华又谕我曰、</p>
<p>18人子欤、尔当食饼兢兢、饮水栗栗、而怀忧惧、</p>
<p>19告斯土之民曰、主耶和华论耶路撒冷居民、及以色列地云、彼必忧惧食饼、惊骇饮水、斯土荒芜、失其所有、因居民强暴故也、</p>
<p>20居民之邑必邱墟、斯土必荒芜、尔则知我乃耶和华、○</p>
<p>21耶和华谕我曰、</p>
<p>22人子欤、尔曹在以色列地、有谚语云、时日迟延、启示无验、斯言何谓也、</p>
<p>23当告之曰、主耶和华云、我必使此谚寝息、不复用为谚语于以色列、当告之曰、时日伊迩、启示皆验、</p>
<p>24此后在以色列家中、必不复有虚妄之异象、阿谀之卜筮、</p>
<p>25盖我为耶和华、我将言之、所言必成、不复濡滞、尔悖逆之家乎、在尔尚存之日、我必言之、亦必成之、主耶和华言之矣、○</p>
<p>26耶和华谕我曰、</p>
<p>27人子欤、以色列家云、彼所得之启示、乃指遐日、彼之预言、乃指远时、</p>
<p>28当告之曰、主耶和华云、我之诸言、无有濡滞、所言必成、主耶和华言之矣、</p>

</div>
