
<div>
<h3>第六章</h3>
<p>1耶和华谕摩西曰、今我所行于法老者、尔必目击、使彼因我大能之手、释吾民众、驱之出境、○</p>
<p>2上帝谕摩西曰、我乃耶和华、</p>
<p>3昔我于亚伯拉罕、以撒、雅各、显见为全能之上帝、惟未尝以我耶和华名示之、</p>
<p>4我与之约、锡以所旅之迦南地、</p>
<p>5今埃及人使以色列族服役、我闻其呻吟、追念吾约、</p>
<p>6当告以色列人曰、我乃耶和华、将脱尔于埃及人所加之重负、罢尔苦役、以奋臂巨灾赎尔、</p>
<p>7我将以尔为民、吾为尔之上帝、使知我乃尔上帝耶和华、脱尔于埃及人所加之重负者、</p>
<p>8昔我誓赐亚伯拉罕以撒雅各之地、必导尔入之、予尔为业、我乃耶和华也、</p>
<p>9摩西以告以色列人、彼缘役酷心忧、不听其言、○</p>
<p>10耶和华谕摩西曰、</p>
<p>11入告埃及王法老、俾释以色列民出其境、</p>
<p>12摩西曰、以色列人尚不我听、法老焉能听我拙口者乎、</p>
<p>13耶和华命摩西亚伦诣以色列族、与埃及王法老、导以色列人出埃及地、○</p>
<p>14以色列之族长、胪列如左、以色列长子流便之子、哈诺、法路、希斯仑、迦米、此乃流便之家、</p>
<p>15西缅之子耶母利、雅悯、阿辖、雅斤、琐辖、及迦南女所生之扫罗、此乃西缅之家、</p>
<p>16利未之子、革顺、哥辖、米拉利、依其世系、利未享寿一百三十七岁、</p>
<p>17革顺之子、立尼、示每、依其家族、</p>
<p>18哥辖之子、暗兰、以斯哈、希伯伦、乌薛、哥辖享寿一百三十三岁、</p>
<p>19米拉利之子、抹利、母示、此乃利未之家、依其世系、</p>
<p>20暗兰娶其姑约基别、生亚伦、摩西、暗兰享寿一百三十七岁、</p>
<p>21以斯哈之子、哥拉、尼斐、细基利、</p>
<p>22乌薛之子、米沙利、以利撒反、西提利、</p>
<p>23亚伦娶亚米拿达女、拿顺妹以利沙巴、生拿答、亚比户、以利亚撒、以他玛、</p>
<p>24可拉之子、亚惜、以利加拿、亚比亚撒、此乃可拉之家、</p>
<p>25亚伦之子以利亚撒、娶普铁之女、生非尼哈、以上所载、皆利未之族长、俱依其家、</p>
<p>26耶和华所命导以色列人联队出埃及者、即此摩西亚伦、</p>
<p>27后告埃及王法老、导以色列人出其境者、亦此二人也、○</p>
<p>28耶和华于埃及地、与摩西言时、谕之曰、</p>
<p>29我乃耶和华、当以我所谕尔者、悉告埃及王法老、</p>
<p>30摩西曰、我拙口、法老焉能听我哉、</p>

</div>
