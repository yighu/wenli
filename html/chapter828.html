
<div>
<h3>第九章</h3>
<p>1愿我首为水泉、我目为泪源、则可为我被戮之民女、旦夕哭泣、</p>
<p>2愿我于野得有旅邸、则可离我民而去、以彼俱为淫乱之徒、诡诈之党、</p>
<p>3彼弯舌如弓、以发诳言、在国中为强大、而不行信实、行恶有加无已、而不我识、耶和华言之矣、</p>
<p>4尔曹各当谨防邻里、勿信昆弟、盖昆弟相欺特甚、邻里往来谗毁、</p>
<p>5各迋其邻、不言诚实、舌习诳言、作恶致惫、</p>
<p>6耶和华曰、尔居诡诈之中、彼缘诡诈、不肯识我、○</p>
<p>7万军之耶和华曰、因我民女如是、我必陶镕之、煆炼之、否则何以处之、</p>
<p>8其舌乃毒矢、而出诈言、对于邻里、口言平康、心伏残害、</p>
<p>9耶和华曰、我岂不缘此而加谴责、岂不复仇于若是之国哉、○</p>
<p>10我为山岳哭泣号啕、为旷野之草场悲哀、因其焚毁、无人经之、不闻牲畜之声、飞禽走兽、俱已逃亡、</p>
<p>11我必使耶路撒冷为墟、作野犬之居所、犹大诸邑荒芜、无人居处、</p>
<p>12孰为智者、克明斯事、耶和华与谁言、使之宣告、斯土何为被毁遭焚、有若旷野、无人经之、</p>
<p>13耶和华曰、缘彼弃我所示之律、不听我言、不行我道、</p>
<p>14惟徇己心之刚愎、从诸巴力、即其祖所教者、</p>
<p>15故万军之耶和华、以色列之上帝曰、我必食斯民以茵陈、饮之以毒水、</p>
<p>16散之于列邦、即彼与其祖所未识者、使锋刃随之、至于尽灭、○</p>
<p>17万军之耶和华曰、尔其思之、召哀悼之妇、善哭之女至、</p>
<p>18使其速为我举哀、俾我目堕泪、我眼流涕、</p>
<p>19自锡安闻有号啕之声、曰、噫、我侪败矣、惭愧特甚、因离故土、我之第宅为敌所毁、</p>
<p>20维尔诸妇、当听耶和华言、耳聆其口所出之词、其训尔女号啕、各诲尔邻哀哭、</p>
<p>21盖死亡至于我牖、入于我宫、我子殄于外、少壮灭于衢、</p>
<p>22当告之曰、耶和华云、人尸必若粪土、僵于田间、又如禾束、遗于刈者之后、无人拾之、○</p>
<p>23耶和华曰、智者勿夸其智、勇者勿夸其勇、富者勿夸其富、</p>
<p>24凡夸者、当夸其明哲、知我为耶和华、施行慈爱公平仁义于地、盖我以此为悦、耶和华言之矣、</p>
<p>25耶和华曰、时日将至、彼受割而未洁者、我必罚之、</p>
<p>26即埃及、犹大、以东、亚扪族、摩押、及凡薙须鬓、居旷野者、盖列邦俱未受割、以色列家、中心亦未受割也、</p>

</div>
