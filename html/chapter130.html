
<div>
<h3>第十三章</h3>
<p>1耶和华谕摩西曰、</p>
<p>2以色列族中、凡首生者、无论人畜、皆当为我区别为圣、乃属于我、○</p>
<p>3摩西语民曰、是日耶和华以其手力、导尔出埃及、脱于奴隶之室、故当志之、毋食有酵饼、</p>
<p>4是日乃亚笔月、即尔出时、</p>
<p>5迨耶和华导尔入迦南人、赫人、亚摩利人、希未人、耶布斯人之境、即其誓于尔祖、赐尔流乳与蜜之地、当于是月守此礼、</p>
<p>6七日间、当食无酵饼、至七日、乃耶和华之节期、</p>
<p>7斯七日、必食无酵饼、酵饼与酵、毋得见于尔之全境、</p>
<p>8其时当告汝子云、是礼也、乃志出埃及时、耶和华为我所行者、</p>
<p>9当以之为号于手、为记于额、俾耶和华之法律、恒在尔口、盖耶和华施厥大能、导尔出埃及、</p>
<p>10每岁届期、必守此例、○</p>
<p>11迨耶和华依其所誓于尔、及尔祖者、导尔入迦南、锡尔以斯土、</p>
<p>12必以初胎之男子、首生之牡畜、区别归于耶和华、</p>
<p>13首生之驴、必赎以羔、否则折其颈、尔中男子、凡为首生、必皆赎之、</p>
<p>14异日尔子若问尔曰、此何意也、则告之曰、耶和华以其手力、导我出埃及、脱于奴隶之室、</p>
<p>15法老顽梗、不释我往、耶和华将埃及之首生者、或人或畜、尽皆诛戮、故我以首生之牡畜祭之、其初胎之男子、则赎之焉、</p>
<p>16当以之为号于手、为饰于额、盖耶和华以其手力、导我出埃及、○</p>
<p>17法老既释斯民、上帝不导之经非利士之近途、盖曰、恐民遇战、或生悔心、旋归埃及、</p>
<p>18乃导之沿红海、绕野而行、以色列人执兵出埃及、</p>
<p>19昔约瑟使以色列人誓、曰、上帝必眷顾尔、须携我骨偕归、故摩西携之归、</p>
<p>20民自疏割启行、列营于以倘、在野之隅、</p>
<p>21耶和华先之而往、昼在云柱以导之、夜在火柱以烛之、俾其行迈、昼夜俱可、</p>
<p>22昼之云柱、夜之火柱、弗离民前、</p>

</div>
