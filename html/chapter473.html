
<div>
<h3>第二十二章</h3>
<p>1耶路撒冷居民立约兰季子亚哈谢、继之为王、因与亚拉伯人同来攻营之群众、杀约兰诸子之长者、故亚哈谢为王、</p>
<p>2其即位时、年二十有二、在耶路撒冷为王、仅历一年、其母名亚他利雅、暗利女孙也、</p>
<p>3亚哈谢循亚哈家之道、盖其母主谋、使之行恶、</p>
<p>4行耶和华所恶、如亚哈家然、其父没后、亚哈家为之主谋、致其沦丧、</p>
<p>5且从亚哈家之谋、偕以色列王亚哈子约兰、往基列拉末、与亚兰王哈薛战、约兰为亚兰人所伤、</p>
<p>6返耶斯列、疗其在拉末与亚兰王哈薛战时、所受之伤、犹大王约兰子亚撒利雅、即亚哈谢因其疾病、下耶斯列视之、</p>
<p>7亚哈谢往见约兰而沦亡、乃由于上帝、盖彼既至、则偕约兰出迎宁示子耶户、即耶和华所膏、以灭亚哈家者、</p>
<p>8耶户惩罚亚哈家时、遇犹大牧伯、与服事亚哈谢之诸侄、遂杀之、</p>
<p>9亚哈谢匿于撒玛利亚、耶户索之、人执而解于耶户前杀之、为之殡葬、曰、约沙法尽心寻求耶和华、此其子也、亚哈谢家无力保其国祚、○</p>
<p>10亚哈谢母亚他利雅见子已死、起而歼灭犹大王室、</p>
<p>11约兰王女、亚哈谢妹、祭司耶何耶大妻约示巴于见杀之王子中、窃亚哈谢子约阿施出、与其乳媪藏于寝室、以避亚他利雅、免其被杀、</p>
<p>12偕匿于上帝室、历有六年、亚他利雅治理斯土、</p>

</div>
