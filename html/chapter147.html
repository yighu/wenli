
<div>
<h3>第三十章</h3>
<p>1以皂荚木作焚香坛、</p>
<p>2形制维方、长一肘、广一肘、高二肘、其角与坛相连、</p>
<p>3上面与四周及角、俱以精金包之、四周施以金缘、</p>
<p>4缘下两旁、作金环二、贯杠以舁、</p>
<p>5以皂荚木作杠、包之以金、</p>
<p>6置坛于法匮旁之?外、法版之上、施恩座前、我将临汝之处、</p>
<p>7每晨理灯时、亚伦必以芳品所制之香、焚于其上、</p>
<p>8薄暮燃灯时、亦必焚之、是为历世恒焚之香、在耶和华前、</p>
<p>9于此坛上、毋焚他香、毋献燔祭素祭、毋行灌祭、</p>
<p>10亚伦必以赎罪祭牲之血、衅于坛角、岁凡一次、历世如此、以赎斯坛、斯坛为至圣于耶和华前、○</p>
<p>11耶和华谕摩西曰、</p>
<p>12尔核以色列人数时、各以赎命之值、献于耶和华、以免核数之际、遭遇灾害、</p>
<p>13凡被核者、必依圣所权衡、以金半舍客勒、奉于耶和华、一舍客勒、即二十季拉、</p>
<p>14年二十以上被核者、皆奉之、</p>
<p>15富无所加、贫无所减、俱以金半舍客勒、献于耶和华、以赎其命、</p>
<p>16必由以色列人取此赎金、以备会幕之需、为以色列人之志于耶和华前、以赎其命、○</p>
<p>17耶和华谕摩西曰、</p>
<p>18以铜作浴盘、与其座、以备洗濯、置于会幕祭坛间、盛水其中、</p>
<p>19使亚伦与其子、在彼盥手濯足、</p>
<p>20每入会幕、或近祭坛供职、献火祭于耶和华、必以水洗涤、不至殒没、</p>
<p>21必盥手濯足、免于死亡、此为亚伦及其后裔、历世之永例、○</p>
<p>22耶和华谕摩西曰、</p>
<p>23取芬芳之上品、即流质没药五百舍客勒、香肉桂一半、即二百五十舍客勒、香菖蒲二百五十舍客勒、</p>
<p>24玉桂五百舍客勒、咸依圣所权衡、和橄榄油一欣、</p>
<p>25用调香法、制为圣膏、</p>
<p>26以膏会幕及法匮、</p>
<p>27几与其器、灯台与其器、并焚香坛、</p>
<p>28燔祭坛与其器、浴盘与其座、</p>
<p>29均别之为至圣、凡触之者、皆为圣焉、</p>
<p>30亦膏亚伦及其子、使之为圣、任祭司职、以奉事我、</p>
<p>31当告以色列族曰、此膏于我、历世为圣、</p>
<p>32毋倾于人身、毋循是法私制此膏、斯乃圣物、必视之为圣、</p>
<p>33凡私制此膏、或以之膏外人者、必绝于民中、○</p>
<p>34耶和华谕摩西曰、取香品、即苏合香、螺弇香、枫脂香、和乳香之清者、权之相等、</p>
<p>35加以盐、循调香法、制为纯洁且圣之香、</p>
<p>36取其少许、捣之极细、置于会幕内法匮前、我将临汝之处、必视之为至圣、</p>
<p>37如法而制之香、勿私为之、必视之为圣、属于耶和华、</p>
<p>38凡作此香以嗅之者、必绝于民中、</p>

</div>
