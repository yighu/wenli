
<div>
<h3>第十二章</h3>
<p>1耶和华遣拿单见大卫、遂诣之、曰、有二人居于一邑、一富一贫、</p>
<p>2富者牛羊甚多、</p>
<p>3贫者无所有、惟一小牝羔、乃彼所购而养者、与彼及子同长、食其食、饮其杯、卧于其怀、视若己女、</p>
<p>4有旅人诣富者、富者惜其牛羊、不以供客、乃取贫者之羔、备而供之、</p>
<p>5大卫甚怒其人、谓拿单曰、我指维生之耶和华以誓、行此者宜死、</p>
<p>6必偿其羔四倍、缘彼行此事、无怜悯也、○</p>
<p>7拿单谓大卫曰、尔即其人也、以色列之上帝耶和华云、我膏尔为以色列王、援尔于扫罗手、</p>
<p>8以尔主之家业赐尔、以尔主之妻室付于尔怀、以以色列及犹大家畀尔、若以为寡、我必有以加之、</p>
<p>9尔何藐视耶和华命、行其所恶、藉亚扪族之刃、击杀赫人乌利亚、而取其妻为妻、</p>
<p>10尔既藐视我、而取赫人乌利亚妻为妻、故兵刃永不离尔家、</p>
<p>11耶和华又曰、我必肇祸于尔家、加诸尔身、以尔妻室付于他人、为尔目击、彼于日光之下、与之同寝、</p>
<p>12尔行之于隐、我则行之于日光之下、为以色列众目击、</p>
<p>13大卫谓拿单曰、我获罪于耶和华矣、拿单曰、耶和华已宥尔罪、不致死亡、</p>
<p>14然尔行此、使耶和华之敌得毁谤之由、故尔所生之子必死、</p>
<p>15拿单乃归、耶和华击乌利亚妻为大卫所生之子、使之疾甚、</p>
<p>16大卫为子祈祷上帝、禁食、入室终夜伏地、</p>
<p>17家之老者侍侧、欲自地起之、大卫不从、亦不偕食、</p>
<p>18越至七日、子死、大卫之仆不敢以子死告之、盖曰、子尚生时、我与之言、彼不之听、若以子死相告、其忧伤将何如乎、</p>
<p>19大卫见仆切切私语、知子已死、问仆曰、子死乎、曰、死矣、</p>
<p>20大卫自地而起、沐浴、膏身、更衣、入耶和华室而崇拜、回宫命具馔、则设席而食、</p>
<p>21仆曰、尔所为者何耶、子尚生时、尔为之禁食哭泣、子死、乃起而食、</p>
<p>22曰、子尚生时、我之禁食哭泣、盖曰、耶和华或施恩于我、俾子生存、未可知也、</p>
<p>23今子已死、禁食何为、岂能使之返乎、我必往彼所、彼不返于我、</p>
<p>24大卫慰其妻拔示巴、入而与之同寝、妇乃生子、命名所罗门、耶和华爱之、</p>
<p>25藉先知拿单名子曰耶底底亚、缘耶和华之故也、○</p>
<p>26约押攻亚扪族之拉巴、取其王城、</p>
<p>27遣使见大卫曰、我攻拉巴、取其水城、</p>
<p>28今尔可集余民、建营攻而取之、免为我取、人以我名名之、</p>
<p>29大卫乃集民众往拉巴、攻而取之、</p>
<p>30夺其王首之冕、其金重一他连得、饰以宝石、置于大卫首、又自邑中、携出货财甚多、</p>
<p>31且出其邑民、使之服役于锯、及铁耙与铁斧、或服役于瓦窑、大卫待亚扪族诸邑、皆若是、大卫率民众归耶路撒冷、</p>

</div>
