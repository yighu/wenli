
<div>
<h3>第五章</h3>
<p>1祭司欤、尔其听之、以色列家、尔其聆之、王室尔其倾耳、审鞫有关于尔、因尔为擭于米斯巴、为网于他泊、</p>
<p>2彼叛逆者、深入邪僻、我必责之、</p>
<p>3以法莲为我所知、以色列无隐于我、以法莲欤、尔乃行淫、以色列被玷、</p>
<p>4彼之所为、阻其归于上帝、盖中怀淫心、不识耶和华、</p>
<p>5以色列所夸者、觌面惩之、以色列与以法莲、必因其罪而踬、犹大亦偕之踬、</p>
<p>6彼将携其牛羊、往求耶和华而不遇、已离之矣、</p>
<p>7彼众欺罔耶和华、而生私子、迨及月朔、必与其业偕亡、○</p>
<p>8尔其在基比亚鸣笳、在拉玛吹角、在伯亚文示警曰、便雅悯欤、其顾尔后、</p>
<p>9谴责之日、以法莲将为荒凉、我在以色列支派中、示以必成之事、</p>
<p>10犹大牧伯、如迁移界址者然、我将倾怒于彼、有若倾水、</p>
<p>11以法莲甘从虚妄、是以受压制、被屈抑、</p>
<p>12故我于以法莲如蠹、于犹大家如霉、</p>
<p>13以法莲自知其病、犹大自觉其伤、以法莲则往亚述、遣人诣耶雷布王、然彼不能医其病、疗其伤、</p>
<p>14我将于以法莲如狮、于犹大家如稚狮、攫裂之而去、夺取之而往、无能救援、</p>
<p>15我必归于我所、待其认己罪、而求见我面、彼遇难时、必切求我、</p>

</div>
