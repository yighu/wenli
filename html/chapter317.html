
<div>
<h3>第一章</h3>
<p>1当士师主治时、斯土荐饥、有犹大伯利恒人、与妻及二子、往旅于摩押地、</p>
<p>2其人名以利米勒、妻名拿俄米、二子名玛伦、基连、俱为犹大伯利恒之以法他人、至摩押地居焉、</p>
<p>3拿俄米夫以利米勒死、遗其妻及二子、</p>
<p>4二子娶摩押女、一名俄珥巴、一名路得、居彼约十年、</p>
<p>5玛伦基连俱亡、遗拿俄米、无夫、亦无子、</p>
<p>6在摩押地、闻耶和华垂顾其民、赐之以粮、则起、携其二媳、欲自摩押地归、</p>
<p>7妇离所居、偕其二媳、循途以返犹大、</p>
<p>8拿俄米谓二媳曰、各归母家、愿耶和华恩待尔、如尔之待死者及我然、</p>
<p>9愿耶和华赐尔各得绥安于夫家、遂吻之、二媳发声而哭、</p>
<p>10曰、否、我必与尔偕归尔国、</p>
<p>11拿俄米曰、吾女欤、其归哉、曷欲与我偕往、我犹孕子为尔夫乎、</p>
<p>12我女欤、其归哉、我年已迈、不复有夫、如曰我尚有望、是夜得夫、且能诞子、</p>
<p>13尔岂欲待其长、而不嫁他人乎、我女欤、勿若是、我缘尔故、更为愁苦、盖耶和华之手击我、</p>
<p>14二媳复发声而哭、俄珥巴吻其姑而别、惟路得依附之、</p>
<p>15拿俄米曰、尔之妯娌、已归其国其神、汝其从之而归、</p>
<p>16路得曰、勿劝我离尔、不汝从、汝之所往、我必俱往、汝之所寓、我必偕寓、汝民必为我民、汝上帝必为我上帝、</p>
<p>17汝所死之处、我亦死于彼、葬于彼、除死而外、我若与尔相离、愿耶和华罚我维倍、</p>
<p>18拿俄米见路得决志偕往、则不复言、</p>
<p>19二人乃往伯利恒、既至、举邑耸动、妇女咸曰、此乃拿俄米乎、</p>
<p>20曰、勿称我拿俄米、当称我为玛拉、拿俄米译即乐玛拉译即苦盖全能者待我苦甚、</p>
<p>21我富有而出、耶和华使我匮乏而归、耶和华既责我、全能者既苦我、奚称我为拿俄米哉、</p>
<p>22拿俄米与其媳摩押女路得、归自摩押乃若此、彼至伯利恒时、适获麰麦之际、</p>

</div>
