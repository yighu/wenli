
<div>
<h3>第八章</h3>
<p>1未几、耶稣周游诸邑诸乡、宣播上帝国之福音、十二徒偕之、</p>
<p>2且有数妇、尝患恶鬼、负诸病、而得愈者、即称抹大拉之马利亚、曾有七鬼自之而出、</p>
<p>3又希律家宰苦撒之妻约亚拿、与苏撒拿、并多妇、皆以其所有供事之、○</p>
<p>4大众会集、且有自诸邑来就者、耶稣设喻曰、</p>
<p>5有播种者、出而播种、播时、有落路旁者、为人所践、飞鸟尽食之、</p>
<p>6有落石上者、生而即槁、以无润泽也、</p>
<p>7有落棘中者、棘同生而蔽之、</p>
<p>8有落沃壤者、生而结实百倍、言竟、遂呼曰、有耳以听者、宜听焉、</p>
<p>9其徒问之曰、此喻何耶、</p>
<p>10曰、上帝国之奥、赐尔知之、惟于他人则设喻、俾其视而不明、听而不悟、</p>
<p>11所喻如是、种者、上帝道也、</p>
<p>12路旁者、犹人听道而魔至、由其心夺之、免其信而得救、</p>
<p>13石上者、犹人听道而欣受之、惟其无根、则暂信耳、遇试遂背之、</p>
<p>14棘中者、犹人听道而往、为此生之诸虑货财逸乐所蔽、而其实不成、</p>
<p>15沃壤者、犹人听道、以诚且善之心守之、恒忍而结实、○</p>
<p>16未有燃灯而以器覆之、或置之床下者、惟置之檠上、俾入者见其光、</p>
<p>17未有隐而不显、藏而不露、为人所知者、</p>
<p>18是故宜慎厥听、盖有者、将予之、无者、即其所自以为有者、亦将夺之、○</p>
<p>19耶稣之母及兄弟至、因人众不得近、</p>
<p>20或告之曰、尔母及兄弟立于外、欲见尔、</p>
<p>21耶稣谓众曰、听上帝道而行之者、即我母及我兄弟也、○</p>
<p>22一日耶稣偕门徒登舟、谓之曰、我侪且渡湖、遂移舟、</p>
<p>23行时、耶稣寝、湖上飓风骤起、水几盈舟、危甚、</p>
<p>24门徒就而寤之、曰、夫子、夫子、我侪亡矣、耶稣寤、斥风与浪、即止而平息矣、</p>
<p>25谓门徒曰、尔信安在、众惊异、相语曰、彼何人斯、命风与水、亦顺之也、○</p>
<p>26舟行至格拉森地、与加利利相对、</p>
<p>27耶稣登岸、有人自邑出遇之、乃为鬼所凭者、久不衣衣、不居室、惟居冢中、</p>
<p>28见耶稣、遂号呼而伏其前、大声曰、至高上帝之子耶稣、我与尔何涉、求尔莫我苦、</p>
<p>29盖耶稣已命邪鬼出其人也、此鬼屡强拘之、人虽以链与桎系而守之、彼乃断其系具、而被鬼逐于野、</p>
<p>30耶稣问之曰、尔何名、对曰、军、以有多鬼凭之也、</p>
<p>31遂求耶稣毋令入渊、</p>
<p>32适有群豕食于山、鬼求耶稣许其入豕、许之、</p>
<p>33乃出其人而入豕、群豕突下山坡、入湖而溺、</p>
<p>34牧者见之而奔、往告城乡、</p>
<p>35众出欲观所为、就耶稣、见诸鬼所自出之人、坐于耶稣足下、衣衣自若、则惧、</p>
<p>36见者以患鬼者、如何得愈告之、</p>
<p>37格拉森四方之众、求耶稣去之、惧甚故也、耶稣登舟而返、</p>
<p>38诸鬼所自出之人、求与之偕、耶稣遣之去曰、</p>
<p>39归尔家、以上帝为尔所行之大事告人、彼遂往、遍邑宣扬耶稣为己所行之大事、○</p>
<p>40耶稣既返、众迓之、盖皆伫望之也、</p>
<p>41有司会堂名睚鲁者、来伏耶稣足下、求至其家、</p>
<p>42盖彼有独生女、年约十二、濒死、耶稣往时、众拥挤之、○</p>
<p>43有妇患痭十有二年、于诸医尽耗其业、无能愈之者、</p>
<p>44尾耶稣后、扪其衣缘、痭即止、</p>
<p>45耶稣曰、扪我者谁耶、众皆弗承、彼得与同人曰、夫子、众拥逼尔也、</p>
<p>46耶稣曰、有扪我者、盖我觉有能力由我出焉、</p>
<p>47妇知不得隐、战慓而至、伏于耶稣前、当众告以扪之之故、与如何立愈、</p>
<p>48耶稣语之曰、女欤、尔信已愈尔矣、可安然而往、○</p>
<p>49言时、有自司会堂者来、曰、尔女死矣、毋劳夫子、</p>
<p>50耶稣闻之曰、勿惧、惟信、则女必愈、</p>
<p>51至室、于彼得雅各约翰、及女之父母外、不许他人同入、</p>
<p>52众哭之恸、耶稣曰、毋哭、女非死、乃寝耳、</p>
<p>53众知其已死、哂之、</p>
<p>54耶稣执女手呼曰、</p>
<p>55女子起、其魂返、即起、耶稣命食之、</p>
<p>56其父母骇异、耶稣戒之、勿以所行告人、</p>

</div>
