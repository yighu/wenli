
<div>
<h3>第六章</h3>
<p>1尔曹其听耶和华言、曰起向诸山争辩、俾诸陵听尔之声、</p>
<p>2诸山及永固之地基欤、其听耶和华之争辩、盖耶和华有争论于其民、必与以色列争辩、</p>
<p>3我民欤、我于尔何为、何事烦尔、尔其对我证之、</p>
<p>4昔我导尔出埃及地、赎尔脱奴隶之室、遣摩西亚伦米利暗行于尔前、</p>
<p>5我民欤、尔其忆摩押王巴勒所谋、及比珥子巴兰所以应之、且忆自什亭至吉甲、所遇之事、俾尔知耶和华公义之行为、○</p>
<p>6我诣耶和华、跪拜至上之上帝、当奉何物、岂以燔祭及盈岁之犊、而诣之乎、</p>
<p>7耶和华岂悦牡羊千千、或油溪万万乎、我岂可因己过、献我首生之子、缘我魂之罪、献我身之果乎、</p>
<p>8人乎、耶和华已示尔何者为善、彼所求于尔者、非惟行公义、好仁慈、谦卑与尔上帝偕行乎、○</p>
<p>9耶和华之声、向斯邑而呼、智者必寅畏其名、其听厥杖、而知为谁所定、</p>
<p>10恶人之家、非尚有不义之财、与可憎之小量乎、</p>
<p>11我若有不公之衡、囊中有欺诳之石、岂得为洁乎、</p>
<p>12邑中富人、充于强暴、居民言诳、口舌诡谲、</p>
<p>13故我击尔、俾受重伤、以尔诸罪、使尔寂寞、</p>
<p>14尔将食而不饱、腹中空虚、虽迁尔贿、不得保存、即有保存、我必付之于刃、</p>
<p>15尔将播而不获、践橄榄不得沐其油、践葡萄不得饮其酒、</p>
<p>16盖尚有守暗利之例、从亚哈家所为者、而尔遵循其谋、我必使尔寂寞、斯土居民、为人嗤笑、我民之辱、尔必任之、</p>

</div>
