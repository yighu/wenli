
<div>
<h3>第四章</h3>
<p>1摩西对曰、恐彼不信、不从我言、必曰耶和华未尝显见于尔、</p>
<p>2耶和华曰、尔手所执者何、曰、杖、</p>
<p>3曰、可掷于地、遂掷之、即化为蛇、摩西避焉、</p>
<p>4耶和华曰、伸尔手、执其尾、遂伸手执之、仍化为杖、</p>
<p>5曰、如是、可使之信耶和华、其祖之上帝、即亚伯拉罕之上帝、以撒之上帝、雅各之上帝、显见于尔、</p>
<p>6又曰、置手于怀、遂置于怀、出之、手乃生癞、其白如雪、</p>
<p>7又曰、再置手于怀、遂置于怀、出之、手复原、同乎体、</p>
<p>8曰、如彼不听、不信前之异迹、必信后之异迹、</p>
<p>9若不信此二者、不从尔言、则取河水倾于陆地、其水必变为血、○</p>
<p>10摩西对曰、主欤、我素无才辩、尔语仆之后亦然、讷于口、钝于舌、</p>
<p>11耶和华曰、造人之口者谁乎、使人或喑或聋、或明或瞽者谁乎、非我耶和华乎、</p>
<p>12今其往哉、我必助尔之口、以所当言示尔、</p>
<p>13曰、主欤、请遣所欲遣者、</p>
<p>14耶和华怒之、曰、不有汝兄利未人亚伦乎、我知其善为说辞、今出迓尔、见尔必喜、</p>
<p>15尔与之言、以词授之、我必助尔与彼之口、示尔以所当行、</p>
<p>16亚伦为汝传语于民、彼于尔代为口、尔于彼代为上帝、</p>
<p>17手执此杖、以行异迹、○</p>
<p>18摩西乃返、见外戚叶忒罗曰、容我往见昆弟于埃及、视其存否、叶忒罗曰、安然而往、</p>
<p>19耶和华于米甸谕摩西曰、可返埃及、欲索尔命者、皆死矣、</p>
<p>20摩西遂挈妻孥、乘之于驴、手执上帝之杖、而返埃及、</p>
<p>21耶和华谕摩西曰、汝归时、我所示尔之异迹、务行于法老前、我将使之刚愎厥心、不释斯民、</p>
<p>22当告法老曰、耶和华云、以色列乃我冢子、</p>
<p>23故我谕尔、宜释吾子、俾其崇事于我、而尔不欲释之、我必杀尔冢子、</p>
<p>24摩西于途间之旅邸、耶和华遇之、欲致之死、</p>
<p>25西坡拉取火石、为子行割、掷皮于其足前、曰、尔为我流血之夫矣、</p>
<p>26既而耶和华释之、妇言尔为我流血之夫、以行割故也、○</p>
<p>27耶和华谕亚伦曰、往于野、迓摩西、乃往、遇于上帝之山、与之接吻、</p>
<p>28摩西以耶和华遣之之言、及命其所行之异迹、悉告亚伦、</p>
<p>29摩西亚伦遂往集以色列长老、</p>
<p>30亚伦以耶和华谕摩西之言告之、并行异迹于民前、</p>
<p>31民乃信之、既闻耶和华眷顾以色列人、鉴其困苦、遂俯首崇拜焉、</p>

</div>
