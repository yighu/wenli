
<div>
<h3>第六十五章</h3>
<p>1未求我者、今则访我、未寻我者、今则遇我、未吁我名之民、我则谓之曰、我在斯、我在斯、</p>
<p>2我终日举手、招悖逆之民、彼行不轨、任意而为、</p>
<p>3在于我前、恒激我怒、献祭于园、焚香于瓦、</p>
<p>4居于冢墓、宿于秘所、而食豕肉、以可恶之物为汤、盛于器皿、</p>
<p>5告人曰、尔其独立、勿近我前、我洁于尔、若辈为烟、在于我鼻、乃如终日常焚之火、</p>
<p>6录于我前、我不静默、必行报施、偿于其身、</p>
<p>7尔与乃祖在山焚香、在冈渎我、我必度其所为、偿于其身、耶和华言之矣、○</p>
<p>8耶和华曰、葡萄累然、可酿新酒、或曰、勿坏之、福在其中、我缘我仆之故、亦必如是、免其尽灭、</p>
<p>9必使后裔出自雅各、承我山者出自犹大、我之选民必嗣之、我之臣仆必居之、</p>
<p>10求我之民、必得沙仑为牧羊之场、亚割谷为卧牛之地、</p>
<p>11惟尔曹弃耶和华、忘我圣山、为司数者备筵、为司命者满注调和之酒、</p>
<p>12我必命尔亡于锋刃、使尔屈身受戮、因我有命尔不应、有言尔不从、行我所恶、择我所不悦也、○</p>
<p>13主耶和华曰、我仆必得食、惟尔饥饿、我仆必得饮、惟尔烦渴、我仆欢忭、惟尔愧怍、</p>
<p>14我仆心乐而讴歌、尔则心忧而哭泣、神伤而号啕、</p>
<p>15必遗尔名、为我选民藉以咒诅、主耶和华将翦灭尔、命其臣仆以新名、</p>
<p>16凡在下土为己祈福者、必向诚实之上帝而祈、凡发誓者、必指诚实之上帝而誓、盖前难已忘、我目不复睹之、</p>
<p>17我造新天新地、已往之事、不复记志、不萦于怀、</p>
<p>18缘我所造、尔其恒久喜乐、盖我造耶路撒冷为乐土、其民为喜源、</p>
<p>19我必为耶路撒冷而喜、为我民而乐、哭泣哀号之声、不复闻于其中、</p>
<p>20在彼无夭殇之孩提、与不得考终者、寿至期颐、犹为幼稚、罪人百龄而没、犹为服诅、</p>
<p>21民必建第而寓其中、植葡萄园而食其果、</p>
<p>22非彼建造、他人居之、非彼树艺、他人食之、我民之寿、犹树之年、我所选者、恒享其功、</p>
<p>23其所为者不徒劳、其所生者不遘祸、盖彼为耶和华锡嘏之裔、其子孙亦与共焉、</p>
<p>24彼未祈、我已应之、尚言时、我已允之、</p>
<p>25狼与羔共食、狮啮刍若牛、蛇以尘为食、遍我圣山、无有损害残灭、耶和华言之矣、</p>

</div>
