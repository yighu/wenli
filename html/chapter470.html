
<div>
<h3>第十九章</h3>
<p>1犹大王约沙法安归耶路撒冷、而返其宫、</p>
<p>2先见哈拿尼子耶户出迓曰、尔助恶人、爱憾耶和华者、宜乎、因此、耶和华之怒及尔、</p>
<p>3然尔尚有善事在焉、即除境内之木偶、致志寻求上帝也、○</p>
<p>4约沙法居耶路撒冷、后巡民间、自别是巴至以法莲山地、令民复归其列祖之上帝耶和华、</p>
<p>5且立士师于境内、在犹大之坚城、诸邑皆然、</p>
<p>6谓士师曰、慎尔所行、盖尔听讼非为人、乃为耶和华、尔行鞫时、耶和华与尔偕焉、</p>
<p>7当寅畏耶和华、慎尔所为、因我上帝耶和华无不义、不偏视、不受贿也、</p>
<p>8约沙法亦立利未人与祭司、及以色列族长于耶路撒冷、为耶和华行鞫听讼、居于耶路撒冷、</p>
<p>9王命之曰、尔当寅畏耶和华、专心诚实行此、</p>
<p>10尔之昆弟居于各邑、如有讼事就尔、或为流血、或犯法度诫命、典章律例、当训戒之、免其获罪于耶和华、致耶和华之怒及尔、与尔昆弟、尔依此而行、则无罪矣、</p>
<p>11凡属耶和华之事、大祭司亚玛利雅总理之、凡属王事、犹大族长、以实玛利子西巴第雅总理之、利未人为尔之有司、当强乃志而行、愿耶和华与善者偕焉、</p>

</div>
