
<div>
<h3>第三章</h3>
<p>1小子撒母耳、在以利前、奉事耶和华、是时耶和华之言罕闻、异象不恒显见、</p>
<p>2以利目眊不明、卧于己所、</p>
<p>3上帝之灯未灭、撒母耳卧于耶和华殿、上帝法匮之所、</p>
<p>4耶和华呼撒母耳、对曰、我在此、</p>
<p>5遂趋诣以利曰、汝呼我、我在此、曰、我未呼尔、复卧可也、遂反而卧、</p>
<p>6耶和华又呼曰、撒母耳、撒母耳起、就以利曰、汝呼我、我在此、曰、我子、我未呼尔、复卧可也、</p>
<p>7时、撒母耳未识耶和华、耶和华未尝以言示之、</p>
<p>8耶和华三呼撒母耳、遂起、就以利曰、汝呼我、我在此、以利始知耶和华呼之、</p>
<p>9故谓撒母耳曰、汝反而卧、如再呼尔、则曰、耶和华欤、请言、尔仆谨听、撒母耳遂往、卧于己所、</p>
<p>10耶和华莅止、如前呼曰、撒母耳、撒母耳、对曰、请言、尔仆谨听、</p>
<p>11耶和华曰、我于以色列中、将行一事、使凡听之者、两耳必震、</p>
<p>12我指以利家所言者、自始及终、届期必应于彼、</p>
<p>13我曾告之、必鞫其家、盖彼知子行恶、自招咒诅、而不之禁、</p>
<p>14故我对以利家誓曰、祭品礼物、永不能赎其罪、</p>
<p>15撒母耳卧及旦、启耶和华室门、不敢以异象告以利、</p>
<p>16以利呼之曰、我子撒母耳、曰、我在此、</p>
<p>17曰、耶和华告尔何事、请毋隐于我、与尔所言之事、若有所隐、愿上帝罚尔维倍、</p>
<p>18撒母耳悉以告之、无所隐、以利曰、是耶和华也、愿其行所视为善者、</p>
<p>19撒母耳渐长、耶和华偕之、使其所言、无有不应、</p>
<p>20以色列众、自但至别是巴、皆知撒母耳见立、为耶和华之先知、</p>
<p>21耶和华复见于示罗、以言示撒母耳、撒母耳宣于以色列众、</p>

</div>
