
<div>
<h3>第七章</h3>
<p>1大利乌王四年九月、即基斯流月四日、耶和华有言谕于撒迦利亚、</p>
<p>2时、伯特利人遣沙利色、利坚米勒、偕其从者、求恩于耶和华、</p>
<p>3谓万军之耶和华室中之祭司、与先知曰、我于五月间、仍当哭泣齐戒、循我历年所行乎、</p>
<p>4万军之耶和华谕我曰、</p>
<p>5其告斯土之民、及诸祭司曰、尔于五月七月、禁食哭泣、历七十年、岂为我禁食乎、</p>
<p>6尔式饮式食、岂非为己而食、为己而饮乎、</p>
<p>7耶和华藉古先知所宣之言、尔不宜听之乎、其时耶路撒冷及四周之邑、有居民、且兴盛、南土平原、亦有居民焉、○</p>
<p>8耶和华谕撒迦利亚曰、</p>
<p>9万军之耶和华云、当以公正行鞫、以仁慈矜悯相待、</p>
<p>10勿虐遇孤寡、宾旅贫乏、勿中心谋恶、以害昆弟、</p>
<p>11惟彼不从、而转其肩、塞耳不听、</p>
<p>12铁石其心、不听法律、与万军之耶和华以其神藉古先知所传之言、缘此、万军之耶和华大发其怒、</p>
<p>13万军之耶和华曰、我呼之、而彼不听、彼呼我、我亦不听、</p>
<p>14我将以旋风、散之于素所不识之邦、厥后其地成为荒芜、无人来往、致可悦之地荒寂焉、</p>

</div>
