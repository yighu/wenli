
<div>
<h3>第十九章</h3>
<p>1论埃及之预示、○耶和华乘云、迅临埃及、埃及之偶像、必震动于其前、埃及之人民丧胆、</p>
<p>2我将激埃及人攻埃及人、兄弟攻兄弟、邻里攻邻里、邑攻邑、国攻国、</p>
<p>3埃及人心志衰颓、其谋为我所败、必询于偶像、与持咒者、巫觋及术士、</p>
<p>4我将委埃及人于残忍之主、使强暴之王制之、万军之主耶和华言之矣、○</p>
<p>5海水将绝、河涸而干、</p>
<p>6诸川秽臭、河渠耗竭、芦苇枯槁、</p>
<p>7尼罗河滨草苑、及其田亩、悉遭旱干、一无所有、</p>
<p>8渔人叹息、垂约于河者伤悲、施罟于水者颓败、</p>
<p>9制细枲、织白布者、俱蒙羞耻、</p>
<p>10柱石见碎、佣人心忧、○</p>
<p>11琐安之牧伯愚甚、法老有智之谋士、所谋愚蠢、何谓法老曰、我乃哲人之后、前王之胤耶、</p>
<p>12尔之智者安在、万军之耶和华为埃及所定者、任其知之以告尔、</p>
<p>13琐安之牧伯为愚、挪弗之牧伯见惑、埃及支派之屋隅石、引其民于迷途、</p>
<p>14耶和华以悖戾之意、杂于其中、俾埃及所为乖谬、若醉人哇吐之际、步履蹁跹、</p>
<p>15埃及首尾、棕枝芦苇、无一事之可为、○</p>
<p>16是日也、埃及有如妇女、因万军之耶和华挥手其上、恐惧战栗、</p>
<p>17犹大国必为埃及所畏、因万军耶和华所定之谋、凡闻道及之者、无不惴恐、○</p>
<p>18是日也、埃及将有五邑言迦南方言、且指万军之耶和华而誓、其中一邑、称曰亡城、或译日城○</p>
<p>19是日也、埃及中央必有一坛、以祭耶和华、边陲必有一柱、以志耶和华、</p>
<p>20于埃及地、为万军耶和华之兆与证、盖众因遭强暴、必呼吁耶和华、彼将遣救者勇者以拯之、</p>
<p>21是日也、耶和华必见知于埃及、埃及人识耶和华、以祭以礼而事之、许愿于耶和华而酬之、</p>
<p>22耶和华必击埃及、击之而复医之、众则归附耶和华、彼必听其所祈而医之、○</p>
<p>23是日也、必有大道、自埃及达亚述、亚述将往埃及、埃及将往亚述、埃及亚述共崇拜焉、○</p>
<p>24是日也、以色列埃及亚述、并列为三、造福斯世、</p>
<p>25盖万军之耶和华祝之曰、我民埃及、我手所造之亚述、为我业之以色列、咸蒙福祉、</p>

</div>
