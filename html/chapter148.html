
<div>
<h3>第三十一章</h3>
<p>1耶和华谕摩西曰、</p>
<p>2试观犹大支派、户珥孙、乌利子比撒列、我以名召之、</p>
<p>3充以上帝之神、使有智慧、聪明知识、以作诸工、</p>
<p>4思索技艺、制金银铜之器、</p>
<p>5镌玉以镶嵌、雕木作巧工、</p>
<p>6又派但之支派、亚希撒抹子亚何利亚伯辅之、凡有慧心者、我更赐以聪明、俾依我所命尔者而造、</p>
<p>7会幕法匮、与其上施恩座、暨幕中器皿、</p>
<p>8几与其器、精金灯台与其器、香坛、</p>
<p>9燔祭坛与其器、浴盘与其座、</p>
<p>10精制之衣、祭司亚伦之圣服、及其子之衣、以供祭司职、</p>
<p>11膏与圣所芳品之香、悉遵我所命尔者而作、○</p>
<p>12耶和华谕摩西曰、</p>
<p>13告以色列人云、必守我安息日、于尔我间、历世为征、俾知我乃耶和华、使尔成圣、</p>
<p>14故当守安息日、以为圣日、凡渎之者、杀无赦、操作于是日者、必绝于民中、</p>
<p>15六日间、宜操作、至七日、则安息、于耶和华为圣日、安息日操作者、杀无赦、</p>
<p>16以色列人历世必守安息日以休息、此为永约、</p>
<p>17于我及以色列族间、永世为征、盖六日间、我耶和华造天地、七日休息、而畅适焉、○</p>
<p>18耶和华于西乃山谕摩西毕、锡以法版二、即上帝手书之石版、</p>

</div>
