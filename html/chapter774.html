
<div>
<h3>第二十一章</h3>
<p>1论海滨原野之预示、○其来也、自旷野可畏之地、势如南方之狂风、猛然扫过、</p>
<p>2惨澹之象、见示于我、欺者行其欺、残者行其残、以拦欤、尔其往哉、玛代欤、尔其围之、凡彼嗟叹、我尽息之、</p>
<p>3我腰痛甚、劬劳若临产之妇、痛苦而耳无闻、惊惧而目无见、</p>
<p>4我心震惊、威烈使我恐怖、黄昏之望、变为战栗、</p>
<p>5设筵席、置守望、式饮式食、牧伯乎、起而膏盾、</p>
<p>6主谕我曰、往置守望、有所见、则以告、</p>
<p>7若见军旅乘马耦行、并有驴驼成群、则谛听之、</p>
<p>8其人呼声若狮、曰、主欤、我旦昼常立于戍楼、永夜见置于巡地、</p>
<p>9适有军旅、乘马耦行而来、语曰、巴比伦倾圮矣、倾圮矣、其神之雕像、悉毁于地矣、</p>
<p>10我被碾之禾、场上之谷乎、我所闻于万军之耶和华、以色列之上帝者、已告尔矣、○</p>
<p>11论度玛之预示、○有自西珥呼我曰、守望者欤、夜如何其、守望者欤、夜如何其、</p>
<p>12守望者曰、旦将至、夜亦至、欲问则问、其复来乎、○</p>
<p>13论亚拉伯之预示、○底但结队之商旅、尔将宿于亚拉伯之丛林、</p>
<p>14提玛居民携水迎渴者、以饼迓逃亡、</p>
<p>15盖彼逃于锋刃、拔出之刀、张挽之弓、兵戎之灾、</p>
<p>16主谕我曰、期年之内、如佣人之年、基达之荣尽绝、</p>
<p>17其执弓之勇土、所遗无几、以色列之上帝耶和华言之矣、</p>

</div>
