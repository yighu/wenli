
<div>
<h3>第二章</h3>
<p>1在床谋恶营邪、迨至黎明、以手有力而行之者、其人祸哉、</p>
<p>2彼贪田亩而夺之、贪第宅而取之、且虐待其人与家、而据其业、</p>
<p>3故耶和华曰、我必筹一灾祸、以罚斯族、尔不得脱于项、不得昂首而行、以此乃患难之时也、</p>
<p>4是日也、人将为尔作讽词、发悲惨之哀歌曰、我侪悉败、彼移我民之业、使其离我、以我田亩、分予悖逆之人、</p>
<p>5故在耶和华会中、掣签引绳者、尔中无一人焉、</p>
<p>6彼云、尔曹勿言预言、勿道此事、侮辱之言、永不止息、</p>
<p>7雅各家欤、岂可曰耶和华之神褊急乎、此事岂彼所为、我言非有益于正行者乎、</p>
<p>8迩来我民兴起若敌、有人安然而行、不好战鬬、彼乃夺其外服、祇留里衣、</p>
<p>9尔逐我民妇、离其安宅、永夺我荣于其幼稚、</p>
<p>10尔起而往、此非尔安息之所、污秽必败坏之、其败坏甚矣、</p>
<p>11如人从虚伪、尚诳言、曰、我论清酒醇醪、向尔预言、彼则可为斯民之先知焉、○</p>
<p>12雅各欤、我必集尔众、亦必聚以色列之遗民、置于一所、若牢中之羊、场内之群、因人众多、其声哗然、</p>
<p>13辟路者前往、众乃冲至邑门、自邑门而出、其王先之而行、耶和华导于其前、</p>

</div>
