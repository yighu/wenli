
<div>
<h3>第十九章</h3>
<p>1此后、我闻在天若群众之大声、曰、阿利路亚、救与荣与能、皆归我之上帝、</p>
<p>2以其鞫真且义也、盖曾鞫以淫污世之大妓、且于彼身、伸其诸仆流血之冤也、</p>
<p>3又曰、阿利路亚、焚彼之烟上腾、以至世世、</p>
<p>4二十四长老、与四生物、遂伏拜居于座之上帝曰、阿们、阿利路亚、</p>
<p>5有声自座出曰、凡为其仆而畏之者、卑与尊皆宜颂我上帝、</p>
<p>6我又闻若群众之声、众水之声、大雷之声、曰、阿利路亚、盖主我上帝全能者王矣、</p>
<p>7我侪当欣喜欢乐、以荣归之、盖羔之婚期已至、其妇已自备矣、</p>
<p>8且令其自衣以枲、光而洁、盖枲乃圣徒之义行也、</p>
<p>9又谓我曰、书之、凡见召赴羔之婚筵者福矣、又曰、此乃上帝诚实之言也、</p>
<p>10我遂伏其足前拜之、彼谓我曰、毋以为也、我与尔及尔诸兄弟、为耶稣之证者、同为仆、尔当拜上帝也、盖耶稣之证、乃豫言之大旨也、○</p>
<p>11我又见天开、有白马焉、乘之者称为忠信诚实、其鞫其战、无不义也、</p>
<p>12目如火焰、首戴数冕、且书以名、己之外无识之者、</p>
<p>13衣以洒血之衣、其名称为上帝道、</p>
<p>14在天众军、乘白马而从之、皆衣枲、白且洁、</p>
<p>15口出利剑、将以击列邦、且以铁杖牧之、全能上帝恚怒之酒醡、彼亦践之、</p>
<p>16其衣及股、有名书曰、诸王之王、诸主之主、○</p>
<p>17我又见一使立于日中、大声而呼、谓凡飞于天空之鸟曰、来、集于上帝之盛筵、</p>
<p>18俾得食君王将帅勇士、及马与乘之者、或自主为奴、与卑者尊者之肉、○</p>
<p>19我又见兽及世上诸王、并其军咸集、欲与乘马者及其军战、</p>
<p>20兽被执、伪先知亦然、即昔行异迹于兽前、以惑受兽印志、而拜其像者、二者生投于火湖、以硫焚之、</p>
<p>21余皆见杀于乘马者口出之剑、众鸟皆饱其肉焉、</p>

</div>
