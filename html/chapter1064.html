
<div>
<h3>第十章</h3>
<p>1我诚语汝、入羊牢不由其门、而逾自他处者、窃也、盗也、</p>
<p>2由门入者、羊牧也、</p>
<p>3司门者为之启、羊听其声、遂以名呼其羊、引之出、</p>
<p>4既悉出之、则先之行、羊从之、以识其声也、</p>
<p>5不从他人而避之、不识其声也、</p>
<p>6耶稣以斯喻语之、众不知其云何、○</p>
<p>7故耶稣又曰、我诚语汝、我即羊之门、</p>
<p>8凡先我来者、窃也、盗也、羊弗之听、</p>
<p>9我即门也、由我入者、必得救、且出入而得刍、</p>
<p>10窃者至、无非以窃、以杀、以灭、我至、乃使之有生、且有余裕焉、</p>
<p>11我乃善牧、善牧者为羊舍生、</p>
<p>12佣者、非牧也、羊非己有、见狼至、则弃而逃、狼攫而散之、</p>
<p>13佣者之逃、以其为佣、不顾羊耳、</p>
<p>14我乃善牧、我识属己者、属己者亦识我、</p>
<p>15犹父识我、我识父然、我且为羊舍生、</p>
<p>16我别有羊、非属此牢者、亦必引之、彼将听我声、则为一群一牧矣、</p>
<p>17父爱我、以我舍生、俾复取之、</p>
<p>18我生无夺之者、乃我自舍之也、我有权舍之、亦有权复之、斯命我已受于我父矣、○</p>
<p>19犹太人缘此复分党、</p>
<p>20多云、彼凭于鬼而狂、胡为听之、</p>
<p>21或云、此非凭于鬼者之言、鬼能启瞽者之目乎、○</p>
<p>22值耶路撒冷之修殿节、冬时也、</p>
<p>23耶稣在殿、步于所罗门之廊、</p>
<p>24犹太人环而语之曰、尔令我犹豫、至几何时乎、尔若基督、明以告我、</p>
<p>25耶稣曰、我曾告尔、而尔弗信、我以父名而行者证我矣、</p>
<p>26但尔弗信、以尔非我羊也、</p>
<p>27我羊听我声、我识之、而羊从我、</p>
<p>28我亦予之永生、终弗沦亡、无能夺之于我手、</p>
<p>29我父即以羊予我者、大于万有、无能夺之于父手、</p>
<p>30我与父一也、</p>
<p>31犹太人复取石欲击之、</p>
<p>32耶稣曰、我由父多以善行示尔、尔因何行、以石击我乎、</p>
<p>33犹太人曰、石击尔者、非为善行、乃为僭妄、以尔人也、而自以为上帝也、</p>
<p>34耶稣曰、尔律不载云、我言尔曹为神乎、</p>
<p>35夫经不能废也、既称承上帝道者为神、</p>
<p>36则父以为圣、而遣入世者、自谓上帝子、僭妄云乎哉、</p>
<p>37若我不行我父之行、则勿信我、</p>
<p>38若行之、虽不信我、宜信其行、俾尔知而且明、父在我中、我在父中也、</p>
<p>39众又欲执之、乃脱其手而去、○</p>
<p>40复往约但外、至约翰初施洗之处居焉、</p>
<p>41人多就之、曰、约翰未行异迹、其所指斯人而言者皆真也、</p>
<p>42在彼信之者众、</p>

</div>
