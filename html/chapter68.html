
<div>
<h3>第二章</h3>
<p>1天地万物既成、</p>
<p>2七日上帝造物工竣、乃憩息、</p>
<p>3盖是日上帝毕其工而安息、遂锡嘏此日、别之为圣、○</p>
<p>4耶和华上帝创造天地之日、其略如左、</p>
<p>5尔时野无草木、田间蔬菜未生、盖耶和华上帝未降雨于地、亦无人耕之、</p>
<p>6惟雾由地上腾、普润土壤、</p>
<p>7耶和华上帝抟土为人、嘘生气于其鼻、乃成生灵、</p>
<p>8耶和华上帝植囿于东方之伊甸、置所造之人于其间、</p>
<p>9耶和华上帝使地生诸树、观可娱目、食可适口、当囿之中、有生命之树、及别善恶之树、</p>
<p>10有河流自伊甸、灌溉其囿、中分四支 、</p>
<p>11一曰比逊、潆洄于哈腓拉、其地产金、</p>
<p>12厥金精良、亦产珍珠碧玉、</p>
<p>13二曰基训、环流于古实、</p>
<p>14三曰希底结、流于亚述东、四曰伯拉、</p>
<p>15耶和华上帝挈其人置伊甸囿、使之治理监守、</p>
<p>16命之曰、囿中树果、任意可食、</p>
<p>17惟别善恶之树、其果不可食、食之日必死、○</p>
<p>18耶和华上帝曰、人独处非善、我将作一相助者以配之、</p>
<p>19耶和华上帝以土造野间走兽、空中飞鸟、携至其人前、视其称以何名、其所以称各生物者、即其物之名也、</p>
<p>20其人于牲畜飞鸟走兽、各命以名、惟己无相助者配之、</p>
<p>21耶和华上帝乃令其人酣睡、取其胁骨之一、弥缝其肉、</p>
<p>22以所取之胁骨造女、携至其前、</p>
<p>23其人曰、是乃我骨中之骨、肉中之肉、可称为女、因自男出也、</p>
<p>24是以人将离父母、胶漆其妻、成为一体、</p>
<p>25夫妇并裸、亦无愧焉、</p>

</div>
