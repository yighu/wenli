
<div>
<h3>第六章</h3>
<p>1凡服轭之奴、当视其主为可尊、免上帝之名与教受谤也、</p>
<p>2其主为信徒、勿因其为兄弟而轻视之、宜服事维勤、盖得其善工者、乃信而蒙爱者也、尔当以此训之劝之、○</p>
<p>3若有传异教、不从我主耶稣基督之正言、不依敬虔之教者、</p>
<p>4乃自炫无知、惟务言词之争辩、致生媢嫉、争竞、讪谤、妄疑、</p>
<p>5及坏心志丧真理者之纷争、彼以敬虔为利途也、</p>
<p>6然敬虔而知足、其利大矣、</p>
<p>7盖我侪入世、无所携来、逝世亦无所携去、</p>
<p>8惟有衣食、即当知足、</p>
<p>9图富有者、则陷于诱惑与机槛、及无知有害之诸欲、乃溺人于灭亡者也、</p>
<p>10盖好利为万恶之根、有慕之者、迷失乎信、以多苦自剌焉、○</p>
<p>11惟尔属上帝者、宜远此、而趋于义、及虔、信、爱、忍、谦、</p>
<p>12当为道而战善战、持乎永生、即尔为之奉召、于众证者前、已承其善承矣、</p>
<p>13我于发育万有之上帝、及证善承于本丢彼拉多之基督耶稣前、</p>
<p>14谕尔宜守此命、无玷无责、俟我主耶稣基督之显、</p>
<p>15届期、有可颂唯一秉权者、为诸王之王、诸主之主、将示之、</p>
<p>16惟彼永生、居于不得近之光中、人所未见、亦不能见、愿至尊与永权归之、阿们、○</p>
<p>17当谕今世之富有者、志勿高、勿望无定之财、惟望上帝、即厚以百物赐我者、</p>
<p>18又谕之为善、富于善行、喜于施济、乐与众共、</p>
<p>19为己积累善基、以备厥后、俾持维生、即真生也、○</p>
<p>20提摩太乎、宜守所托、远不经之虚谈、及伪智之抵御、</p>
<p>21有人以此自许、而于道则失之矣、○愿恩偕尔曹焉、</p>

</div>
