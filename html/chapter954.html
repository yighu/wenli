
<div>
<h3>第一章</h3>
<p>1犹大王乌西亚、以色列王约阿施子耶罗波安时、地震前二年、提哥亚牧人中、阿摩司得启示、论以色列之言○</p>
<p>2曰、耶和华将自锡安号呼、自耶路撒冷发声、牧人之草场愁惨、迦密山巅凋零、○</p>
<p>3耶和华曰、大马色干罪、至三至四、我不挽回厥罚、以其以打谷铁器挞基列也、</p>
<p>4我必使火入于哈薛家、毁便哈达之宫室、</p>
<p>5折大马色之楗、歼亚文谷之居民、及伯伊甸之执杖者、使亚兰人为俘、而至吉珥、耶和华言之矣、○</p>
<p>6耶和华曰、迦萨干罪、至三至四、我不挽回厥罚、以其尽虏人民、付于以东也、</p>
<p>7我必降火于迦萨城垣、毁其宫室、</p>
<p>8歼亚实突之居民、及亚实基伦之执杖者、反手以攻以革伦、非利士之遗民灭亡、主耶和华言之矣、○</p>
<p>9耶和华曰、推罗干罪、至三至四、我不挽回厥罚、以其付众民于以东、不念昆弟之约也、</p>
<p>10我必降火于推罗城垣、毁其宫室、○</p>
<p>11耶和华曰、以东干罪、至三至四、我不挽回厥罚、以其以刃追袭昆弟、绝无矜悯、发忿伤人不已、怒气恒怀也、</p>
<p>12我必降火于提幔、毁波期拉之宫室、○</p>
<p>13耶和华曰、亚扪族干罪、至三至四、我不挽回厥罚、以其刳剔基列之孕妇、恢廓其境土也、</p>
<p>14我必燃火于拉巴城垣、毁其宫室、在呼喊战鬬之日、飓风暴雨之时、</p>
<p>15其王与牧伯为俘、耶和华言之矣、</p>

</div>
