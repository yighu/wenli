
<div>
<h3>第十一章</h3>
<p>1然则上帝弃其民乎、非也、盖我亦以色列人、亚伯拉罕之裔、便雅悯之支也、</p>
<p>2上帝未弃其所豫知之民、尔岂不知经指以利亚所云乎、彼吁上帝、而讼以色列人曰、</p>
<p>3主、彼曾杀尔先知、铲尔祭坛、惟我独存、又欲索我命矣、</p>
<p>4上帝何以应之、曰、我为己遗七千人、未尝屈膝巴力者、</p>
<p>5于今亦然、犹有遗余、依恩而选者、</p>
<p>6既以恩、则不复以行、否则恩不复为恩矣、</p>
<p>7然则若何、以色列人所求未得、惟蒙选者得之、余则顽耳、</p>
<p>8如经云、上帝赋之以昏昧之心、目不见、耳不闻、至于今日、</p>
<p>9大卫曰、愿其筵席为绊、为槛、为碍、而为其报、</p>
<p>10愿其目蒙而不见、其背终于伛偻、</p>
<p>11然则彼蹶至于倾陷乎、非也、乃以其过犯、而拯及异邦、致发其愤也、</p>
<p>12若彼之过犯、为斯世之富有、彼之空乏、为异邦之丰盈、其盛不更愈乎、○</p>
<p>13我言此示尔异邦人者、因我为异邦之使徒、故荣我职耳、</p>
<p>14庶可发我骨肉之愤、而救其数人、</p>
<p>15若彼之见弃、为斯世复和于上帝、则其见纳也、岂非自死而生乎、</p>
<p>16夫初荐之面圣、其团亦圣、树之根圣、其枝亦圣、</p>
<p>17若有数枝见折、尔素为野榄者得接于其中、共与于橄榄之根及膏腴、</p>
<p>18则勿对枝自诩、若然、当思非尔承根、乃根承尔、</p>
<p>19尔必曰、枝之见折、为使我得接也、</p>
<p>20诚如是也、彼以不信见折、尔以信得存、勿自高、惟惧耳、</p>
<p>21上帝既不惜原枝、亦必不惜尔也、</p>
<p>22试观上帝之慈与严、于倾者则严、于尔则慈、惟宜恒于其慈、否则亦必见斫矣、</p>
<p>23彼若不终于不信、亦必见接、盖上帝能复接之也、</p>
<p>24尔见斫于顺性之野榄、而逆性见接于嘉榄、况斯顺性之枝、复见接于本榄乎、○</p>
<p>25兄弟乎、我不欲尔不知斯奥、恐尔自以为智、即以色列人间有顽者、以待异邦人之盈数归入焉、</p>
<p>26如是、以色列全族必皆得救也、如经云、将有救者、自锡安而出、革雅各之不虔、</p>
<p>27又曰、我除厥罪时、与彼所约者如此、</p>
<p>28以福音言、彼因尔曹而为敌、以选择言、彼因列祖而见爱、</p>
<p>29盖上帝之赐与召无悔也、</p>
<p>30昔尔不顺上帝、今因彼之不顺、而蒙矜恤、</p>
<p>31如是、彼今不顺、缘施尔之矜恤、亦蒙矜恤焉、</p>
<p>32盖上帝藩万人于不顺之中、乃为矜恤万人耳、○</p>
<p>33渊渊乎、上帝智慧知识之富有乎、其鞫何可测、其踪何可追、</p>
<p>34孰知主志、孰与参议、</p>
<p>35孰先予主、而得其报、</p>
<p>36盖万有本之、由之、归之、宜尊荣之、永世靡暨、阿们、</p>

</div>
