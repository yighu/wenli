
<div>
<h3>第三十四章</h3>
<p>1约西亚即位时、年八岁、在耶路撒冷为王、历三十有一年、</p>
<p>2行耶和华所悦、循其祖大卫之道、不偏左右、</p>
<p>3在位之八年、尚幼冲、始求其祖大卫之上帝、十二年、始洁犹大及耶路撒冷、除其崇邱木偶、雕像铸像、</p>
<p>4民于其前毁巴力之坛、斫其上之日像、碎其木偶、雕像铸像、捣之成粉、扬于祭者之冢、</p>
<p>5焚其祭司之骨于坛、而洁犹大及耶路撒冷、</p>
<p>6在玛拿西、以法莲、西缅、延及拿弗他利诸邑、与四周荒址、亦如是而行、</p>
<p>7毁诸坛、碎木偶及雕像、捣之成粉、斫以色列遍地之日像、乃返耶路撒冷、○</p>
<p>8约西亚十八年、既洁地与殿、遣雅萨利雅子沙番、邑宰玛西雅、缮写约哈斯子约亚、修其上帝耶和华室、</p>
<p>9其人遂诣大祭司希勒家、以奉于上帝室之金付之、此金乃司阍之利未人、自玛拿西人、以法莲人、以色列遗民、犹大与便雅悯众、及耶路撒冷居民、所收集者、</p>
<p>10乃付于督耶和华室之工作者、转予工匠、用以修室、</p>
<p>11即予木工瓦工、购凿成之石、与架木栋梁、以修犹大列王所毁之屋、</p>
<p>12其人诚实操作、利未人、米拉利裔、雅哈俄巴底监督之、哥辖裔、撒迦利亚米书兰、及善用乐器之利未人催督之、</p>
<p>13兼辖负荷者、催督各等工役、亦有利未人为缮写、为司事、为阍人、</p>
<p>14奉于耶和华室之金运出时、祭司希勒家得耶和华之律书、即摩西所传者、</p>
<p>15希勒家谓缮写沙番曰、我于耶和华室得律书、乃以书授之、</p>
<p>16沙番携书诣王、复命曰、凡所命尔仆者、仆悉行之、</p>
<p>17且以耶和华室所得之金、倾而出之、付于督工与匠人之手、</p>
<p>18又告王曰、祭司希勒家授我一书、遂读于王前、</p>
<p>19王闻法律之言、自裂其衣、</p>
<p>20命希勒家、沙番子亚希甘、米迦子亚比顿、缮写沙番、及王侍臣亚撒雅曰、</p>
<p>21汝其往哉、为我与以色列及犹大之遗民、以此书之言、询于耶和华、因我列祖不守耶和华之言、不遵此书所载而行、故耶和华向我、泄忿甚烈、</p>
<p>22有女先知户勒大、乃哈斯拉孙、特瓦子、掌礼服者沙龙之妻也、居耶路撒冷之二区、希勒家及王所命者往见、告以斯事、</p>
<p>23户勒大谓之曰、以色列之上帝耶和华云、其告遣尔诣我者曰、</p>
<p>24耶和华云、我必降灾于此处、及其居民、即读于犹大王前之书、所载诸诅、</p>
<p>25盖彼众弃我、焚香于他神、以其手所为、激我之怒、故我泄忿于此而不止、</p>
<p>26惟犹大王遣尔询于耶和华、当告之曰、以色列之上帝耶和华云、论尔所闻之言、</p>
<p>27尔闻我指此地、与其居民所言、乃中心柔顺、自卑于上帝前、裂衣哭泣、我俞允尔、耶和华言之矣、</p>
<p>28我必使尔安然入墓、归尔列祖、我将降于此地、及其居民之灾、尔不目击、使者复命于王、○</p>
<p>29王遣人集犹大及耶路撒冷诸长老、</p>
<p>30王与犹大人、耶路撒冷居民、祭司利未人、及所有民众、无论长幼、咸上耶和华室、王诵耶和华室中、所得约书之言、俾众听闻、</p>
<p>31王立其所、在耶和华前立约、一心一意顺从耶和华、守其诫命、法度典章、以成约书所载之言、</p>
<p>32命在耶路撒冷及便雅悯人众、咸韪此约、于是耶路撒冷居民、遵其列祖之上帝之约而行、</p>
<p>33约西亚于以色列所属各地、除其可憎之物、使凡在以色列者、奉事其上帝耶和华、约西亚存日、民众从其列祖之上帝耶和华、不离弃之、</p>

</div>
