
<div>
<h3>第十四章</h3>
<p>1耶和华谕摩西曰、</p>
<p>2患癞之人成洁之日、亦有其例、必携之诣祭司、</p>
<p>3祭司至营外察之、见其癞疾已愈、</p>
<p>4则命人为之取生禽二、惟洁是务、亦取香柏、绛缕、牛膝草、</p>
<p>5以瓦器盛活水、宰一禽于上、</p>
<p>6取彼生禽、及香柏、绛缕、牛膝草、濡于禽血之中、即在活水上所宰者、</p>
<p>7以洒患癞欲洁者凡七、而谓其为洁、乃纵生禽于野、</p>
<p>8欲洁之人、必浣衣薙发、以水濯身、得以成洁、后可入营、惟居己幕之外、历至七日、</p>
<p>9届期、毫发须眉、薙之务尽、浣衣濯身、而后成洁、</p>
<p>10越至八日、必取牡绵羊之羔二、一岁之牝羔一、纯全无疵、细面伊法十分之三、调和以油、又取油一罗革、以为素祭、</p>
<p>11为人行洁礼之祭司、必以欲洁之人及物、置于耶和华前、会幕门外、</p>
<p>12取一牡羔、献为补过之祭、又取油一罗革、俱摇于耶和华前、以为摇祭、</p>
<p>13宰羔于圣地、即宰牲为赎罪祭为燔祭之处、补过祭牲归祭司、如赎罪祭牲然、是为至圣、</p>
<p>14祭司必取补过祭牲之血、衅于欲洁者右耳之下垂、及右手之巨擘、右足之将指、</p>
<p>15祭司又取所加之油少许、倾于左掌、</p>
<p>16染以右指、洒于耶和华前凡七、</p>
<p>17以余油少许、膏于欲洁者右耳之下垂、及右手之巨擘、右足之将指、在补过祭牲之血上、</p>
<p>18掌中余油、沃于欲洁者之首、代为赎罪于耶和华前、</p>
<p>19祭司乃献赎罪之祭、代欲洁者赎罪、后宰燔祭之牲、</p>
<p>20与素祭同献于坛、代为赎罪、其人乃洁、○</p>
<p>21如其匮乏、不能得此、则必取牡绵羊羔一、以备摇之、为补过祭、代为赎罪、且以和油之细面、伊法十分之一为素祭、并油一罗革、</p>
<p>22又取鸤鸠二、或雏鸽二、随其力所能得、一为赎罪祭、一为燔祭、</p>
<p>23越至八日、为其成洁、必以携至会幕门、耶和华前、付与祭司、</p>
<p>24祭司必取补过祭之羔、与油一罗革、摇于耶和华前、以为摇祭、</p>
<p>25宰羔取血、衅于欲洁者右耳之下垂、及右手之巨擘、右足之将指、</p>
<p>26倾油少许于左掌、</p>
<p>27以右指洒于耶和华前凡七、</p>
<p>28取油少许、膏于欲洁者右耳之下垂、及右手之巨擘、右足之将指、在补过祭牲之血上、</p>
<p>29掌中余油、沃于欲洁者之首、代为赎罪于耶和华前、</p>
<p>30必献鸤鸠一、或雏鸽一、随其力所能得、</p>
<p>31一为赎罪祭、一为燔祭、与素祭同献、祭司则于耶和华前、代欲洁者赎罪、</p>
<p>32癞者匮乏、成洁之礼不能全备者、其例若此、○</p>
<p>33耶和华谕摩西亚伦曰、</p>
<p>34我所赐尔为业之迦南地、迨尔入之、我若使癞污染第宅、</p>
<p>35其宅主必至祭司、告曰、我观第宅、似有污染、</p>
<p>36祭司未入以察、必使空其宅、免宅中所有、俱蒙不洁、嗣后祭司入宅以察、</p>
<p>37察时、见其污染有纹、红绿参错、深入于壁、</p>
<p>38祭司必出宅门、扃闭七日、</p>
<p>39届期察之、若其污染蔓延于壁、</p>
<p>40则命取其污染之石、掷于邑外不洁之所、</p>
<p>41宅中四周之壁、必加劖削、取其涂泥、倾于邑外不洁之所、</p>
<p>42取他石以代之、取他泥以涂之、</p>
<p>43去石劖壁、再涂之后、如其污染复发于宅、</p>
<p>44祭司必入而察之、见污染蔓延、此属宅中溃烂之癞、是为不洁、</p>
<p>45必毁其第宅、去其木石涂泥、迁于邑外不洁之所、</p>
<p>46扃闭之时、人入其宅、必蒙厥污、迨夕乃免、</p>
<p>47寝食于宅者、必浣其衣、</p>
<p>48厥宅再涂之后、祭司入察、见污染不蔓延、则谓其为洁、以其污染已除、</p>
<p>49使宅成洁、必取二禽、与香柏、绛缕、牛膝草、</p>
<p>50以瓦器盛活水、宰一禽于上、</p>
<p>51取香柏、牛膝草、绛缕、生禽、濡于所宰禽之血、及活水中、洒宅凡七、</p>
<p>52以禽血、活水、生禽、香柏、绛缕、牛膝草、使宅成洁、</p>
<p>53纵生禽于邑外野间、如是代为赎罪、其宅乃洁、○</p>
<p>54以上所载、癞疾癣疥、</p>
<p>55或衣或宅之污染、</p>
<p>56及红肿疮瘢斑斓、</p>
<p>57示以洁与不洁、其例若此、</p>

</div>
