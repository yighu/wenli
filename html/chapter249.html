
<div>
<h3>第十二章</h3>
<p>1尔在尔祖之上帝耶和华所赐之地、毕生所当守之典章律例、我今谕尔、</p>
<p>2尔所驱逐诸族、事神之处、或山邱之上、或绿树之下、俱当毁灭、</p>
<p>3毁其坛、碎其柱像、焚其木偶、斫其雕像、灭其名于斯土、</p>
<p>4勿效其俗、以事尔上帝耶和华、</p>
<p>5尔上帝耶和华于尔支派中、所选寄名之处、尔当诣而求之、</p>
<p>6奉献尔之燔祭、他祭、所应输之什一、举祭、许愿祭、乐献祭、及首生之牛羊、</p>
<p>7在彼食于尔上帝耶和华前、与尔眷属、乐乎尔手所为、即尔上帝耶和华锡嘏之事、</p>
<p>8我今在此、各行其是、后勿复尔、</p>
<p>9尔上帝耶和华赐尔安居为业之地、尔尚未至、</p>
<p>10既渡约但、居于尔上帝耶和华使尔所据之地、脱于四周诸敌之扰、得其绥安、</p>
<p>11所命尔之燔祭、他祭、所应输之什一、举祭、及许愿于耶和华之美祭、俱当携之、至尔上帝耶和华所选寄名之处、</p>
<p>12尔与子女仆婢、及居尔邑无分无业之利未人、咸乐于尔上帝耶和华前、</p>
<p>13慎勿随在献尔燔祭、</p>
<p>14惟当献于耶和华在尔支派中所选之处、在彼行我所命、</p>
<p>15然于诸邑、可以随意宰牲食肉、依尔上帝耶和华所赐之福、洁与不洁之人、俱可食之、犹食獐鹿、</p>
<p>16惟勿食血、必倾于地、有如倾水、</p>
<p>17谷与酒油之什一、首生之牛羊、许愿祭、乐献祭、举祭、不可食于诸邑、</p>
<p>18惟于尔上帝耶和华所选之处、尔与子女仆婢、及居尔邑之利未人食之、乐乎尔手所为、于尔上帝耶和华前、</p>
<p>19尔其慎之、居于斯土、毕生勿遗利未人、○</p>
<p>20迨尔上帝耶和华践其前言、辟尔土宇、如尔意谓、我欲食肉、则可随其所欲、</p>
<p>21若尔上帝耶和华所选寄名之处、离尔甚远、则可取耶和华所赐尔之牛羊宰之、随意食于诸邑、循我所命、</p>
<p>22食之如食獐鹿、洁与不洁之人、俱可食之、</p>
<p>23惟当决志、勿食其血、盖血乃生命也、不可并生命而食之、</p>
<p>24必倾于地、有如倾水、</p>
<p>25毋食之、以行耶和华所视为正者、而享福祉、爰及子孙、</p>
<p>26惟尔所有圣物、与许愿所献者、必携至耶和华所选之处、</p>
<p>27燔祭之肉与血、当献于尔上帝耶和华之坛、此外牺牲之血、必倾于坛、而食其肉、</p>
<p>28我所命尔之言、当听而守之、致行尔上帝耶和华所视为善为正者、而享福祉、爰及子孙、历世靡暨、○</p>
<p>29迨尔上帝耶和华、在尔将往而据之地、灭其族于尔前、尔得其地而居之、</p>
<p>30彼既灭于尔前、尔当慎之、勿受诱而从之、勿问其神、自谓斯族若何事神、我亦如之、</p>
<p>31尔事尔上帝耶和华、不可效之、盖耶和华所憎之恶事、彼悉行之于其神、至以子女焚而献之、</p>
<p>32凡我所谕尔者、尔必谨守遵行、毋增毋减、</p>

</div>
