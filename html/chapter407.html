
<div>
<h3>第十章</h3>
<p>1亚哈有子七十、在撒玛利亚、耶户作书、寄撒玛利亚、致耶斯列之首领即长老、及教育亚哈诸子者、</p>
<p>2曰、尔主之子偕尔、亦有车马、器械坚城、</p>
<p>3尔接此书、可择尔主众子中、贤而适宜者、俾践其父之位、而为尔主之家战争、</p>
<p>4彼众惧甚、曰、二王不能御之、我侪何能御乎、</p>
<p>5家宰邑宰长老、及教育亚哈子者、遣人诣耶户曰、我为尔仆、凡所命者、我必行之、我不立人为王、尔视为善者则行之、</p>
<p>6耶户复致书曰、尔若为我、听从我言、明日此时、携尔主众子之首、至耶斯列见我、时、王子七十人、与邑中显贵教育之者偕居、</p>
<p>7书至、遂执王子七十人杀之、盛首于筐、送至耶斯列耶户所、</p>
<p>8或告耶户曰、彼携王子之首而至、耶户曰、列为二堆、在于邑门、至于明旦、</p>
<p>9诘朝、耶户出、立而告众曰、尔曹皆义、我叛我主而弑之、惟杀此众者为谁、</p>
<p>10可知耶和华论亚哈家所言、无一或失、盖耶和华藉其仆以利亚所言、今悉成焉、</p>
<p>11凡在耶斯列、亚哈家所遗者、及其大臣、密友祭司、耶户尽杀之、靡有孑遗、</p>
<p>12遂起、往撒玛利亚、途间至剪羊所、</p>
<p>13遇犹大王亚哈谢之昆弟、问之曰、尔为谁、曰、我乃亚哈谢昆弟、今往问王与太后之子安、</p>
<p>14耶户命曰、生擒之、遂生擒之、戮于剪羊所之坑侧、四十二人、靡有孑遗、○</p>
<p>15耶户离彼而往、遇利甲子约拿达来迎、乃问其安曰、尔心正直向我、如我心之正直向尔乎、约拿达曰、然、曰、如是、则与我携手、遂与携手、耶户挽之登车、</p>
<p>16曰、与我偕往、视我为耶和华之热中、乃使之乘车、</p>
<p>17既至撒玛利亚、则杀亚哈家所遗者、至于尽灭、如耶和华语以利亚之言、○</p>
<p>18耶户集民众、谓之曰、亚哈奉事巴力犹少、耶户将事之加多焉、</p>
<p>19今我欲献大祭于巴力、当召巴力之众先知、与崇拜巴力者、及其祭司、使悉诣我、勿遗一人、凡不至者、必不得生、耶户言此、乃施诡计、欲灭崇拜巴力之人耳、</p>
<p>20耶户曰、当为巴力特设肃会、遂宣告焉、</p>
<p>21耶户遣人遍行以色列境、凡崇拜巴力者咸至、不遗一人、入巴力庙、充塞其间、</p>
<p>22耶户命掌礼服者曰、取礼服、予崇拜巴力者衣之、遂取而予之、</p>
<p>23耶户与利甲子约拿达、入巴力庙、谓崇拜巴力者曰、试观察之、免有耶和华之仆在尔中、惟崇拜巴力者而已、</p>
<p>24乃入献燔祭与他祭、耶户预置八十人于庙外、告之曰、我所付于尔手者、若遁其一、纵之去者、必以己命代之、</p>
<p>25献燔祭毕、耶户命卫士及诸军长曰、入而杀之、勿容一人出、卫士及军长遂以刃杀之、掷尸于外、而往巴力庙之邑、</p>
<p>26取庙中之柱像、出而焚之、</p>
<p>27毁巴力之柱像、摧其庙以为厕、迄于今日、</p>
<p>28如是耶户灭巴力于以色列中、</p>
<p>29惟不离弃尼八子耶罗波安陷以色列人之罪、即在伯特利与但之金犊、</p>
<p>30耶和华谕耶户曰、因尔行我所视为善者、依我心意、待亚哈家、尔之子孙必居以色列国位、历至四世、</p>
<p>31然耶户不专心注意、遵行以色列上帝耶和华之法律、不离弃耶罗波安陷以色列人之罪、○</p>
<p>32当时耶和华始割裂以色列、哈薛击其四境、</p>
<p>33即约但东、基列全地、自亚嫩溪之亚罗珥、击迦得流便玛拿西人之地、基列与巴珊、</p>
<p>34耶户其余事迹、凡其所行、与其勇力、俱载于以色列列王纪、</p>
<p>35耶户与列祖偕眠、葬于撒玛利亚、子约哈斯嗣位、</p>
<p>36耶户在撒玛利亚为以色列王、凡二十有八年、</p>

</div>
