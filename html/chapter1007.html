
<div>
<h3>第二十一章</h3>
<p>1近耶路撒冷、至伯法其、于橄榄山、耶稣遣二门徒、</p>
<p>2曰、尔往前村、必遇驴絷焉、有驹同在、解而牵之来、</p>
<p>3有诘尔者、则曰主需之、彼即遣之、</p>
<p>4是乃应先知所言云、</p>
<p>5告锡安女曰、尔王临矣、温柔而乘驴、及驹、即负重者之子也、</p>
<p>6门徒遂往、如命而行、</p>
<p>7牵驴及驹、置衣于上、耶稣乘之、</p>
<p>8众中多以衣布途、或伐树枝布之、</p>
<p>9前行后从之众呼曰、大卫之裔、和散那、即求援之意奉主名而来者、宜颂也、高高在上欤、和散那、</p>
<p>10既入耶路撒冷、举城竦动、曰、此为谁、</p>
<p>11众曰、加利利之拿撒勒先知耶稣也、○</p>
<p>12耶稣入上帝殿、逐其中贸易者、倾兑钱者之几、及鬻鸽者之椅、</p>
<p>13曰、经云、我室必称为祈祷室、而尔曹以为盗巢也、</p>
<p>14有瞽者、跛者、就耶稣于殿、遂医之、</p>
<p>15祭司诸长士子、见其所行奇异、又见孺子呼于殿曰、大卫之裔、和散那、则恚、</p>
<p>16语耶稣曰、若辈所言、尔闻之乎、曰、然、以赤子乳哺者之口、完备颂赞、尔未读乎、</p>
<p>17遂去之、出城、至伯大尼宿焉、○</p>
<p>18来朝返城时、耶稣饥、</p>
<p>19道旁见无花果树、就之、无所得、惟叶而已、谓之曰、今而后、尔永不实、树即枯、</p>
<p>20门徒见而奇曰、无花果树何枯之速也、</p>
<p>21耶稣曰、我诚语汝、尔若信而不疑、不独于此树能行之、即命此山移而投海、亦必成焉、</p>
<p>22且祈祷时、凡尔所求、信则得之、○</p>
<p>23耶稣入殿训诲、祭司诸长、民间长老就之曰、尔以何权行是、谁赐尔此权耶、</p>
<p>24耶稣曰、我亦问尔一言、尔告我、则我亦告尔以何权行是、</p>
<p>25约翰之洗奚自、自天乎、自人乎、众窃议曰、若云自天、彼必曰曷不信之、</p>
<p>26若云自人、我又畏众、盖皆以约翰为先知也、</p>
<p>27遂对曰、不知也、耶稣曰、我亦不告尔以何权行是矣、</p>
<p>28或有二子、谓其长子曰、我子、今日往葡萄园工作、</p>
<p>29对以不往、后悔而往、</p>
<p>30谓其仲子亦如之、对曰、主、诺、既而不往、</p>
<p>31二者孰遵父旨乎、曰、长子、耶稣曰、我诚语汝、税吏娼妓、先尔入上帝国矣、</p>
<p>32盖约翰由义路就尔、尔不之信、而税吏娼妓信之、且尔见此、后仍不悔以信也、○</p>
<p>33尔复听一喻、有家主植葡萄园、环之以篱、掘酒醡、建望楼、租与农夫、遂往异地、</p>
<p>34果期将近、遣仆就农夫收果、</p>
<p>35农夫执其仆、扑一、杀一、石击一、</p>
<p>36复遣他仆、较先尤众、农夫待之如故、</p>
<p>37后遣其子、意谓必敬我子矣、</p>
<p>38农夫见其子、则相语曰、此其嗣子、来杀之、据其业、</p>
<p>39遂执之、出诸园外杀焉、</p>
<p>40园主至、何以处此农夫乎、</p>
<p>41佥曰、必翦灭此恶人、园租于他农、可依期纳果也、</p>
<p>42耶稣曰、经云、工师所弃之石、成为屋隅首石、此主所为者、我目而奇之、尔未读乎、</p>
<p>43故我语汝、上帝国必夺诸尔、以赐结实之民矣、</p>
<p>44堕此石上者、身必碎、此石堕其上者、散若尘、</p>
<p>45祭司诸长、法利赛人闻此喻、识其言指己、</p>
<p>46谋所以执之、而惧众、盖皆以之为先知也、</p>

</div>
