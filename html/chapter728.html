
<div>
<h3>第二十六章</h3>
<p>1蠢者得荣非宜、如夏时雨雪、如穑时下雨、</p>
<p>2无故之诅、如雀之翔、如燕之飞、靡所栖止、</p>
<p>3鞭为马、勒为驴、杖为蠢人之背、</p>
<p>4应对蠢人、勿循其蠢、恐尔同乎其人、</p>
<p>5应对蠢人、当循其蠢、免彼自视为智、</p>
<p>6以蠢者传言、乃自断其足、必受损伤、</p>
<p>7箴言在蠢者之口、如跛者之足、虚悬而无用、</p>
<p>8尊荣加于愚者、如以宝玉置于砾石、</p>
<p>9箴言在蠢者之口、如荆棘在醉人之手、</p>
<p>10以愚者与路人为佣、如射者发矢伤众、</p>
<p>11蠢者复行其愚、如犬反食其所吐、</p>
<p>12尔见自视为智者乎、蠢者之望、较彼犹大、</p>
<p>13惰者云、途中有狮、衢中有狮、</p>
<p>14惰者辗转于床、如门在枢、</p>
<p>15惰者染指于盂、反之于口、犹以为劳、</p>
<p>16惰者自视为智、愈于善应对者七人、</p>
<p>17行路而预不干己之争、如执犬耳、</p>
<p>18癫者掷炬、发矢行杀、</p>
<p>19人欺邻里、自谓戏玩者、亦如之、</p>
<p>20绝薪则火灭、无谗则争息、</p>
<p>21好竞者之构争、如加炭于焰、如加薪于火、</p>
<p>22谗毁者、言如甘旨、入人甚深、</p>
<p>23口温而心恶、犹以银滓包瓦器、</p>
<p>24怀憾之人、口务文饰、心藏诡谲、</p>
<p>25其言虽甘、尔勿信之、盖其心藏可恶之端有七、</p>
<p>26其憾恨虽盖以诡谲、其邪慝必显于会中、</p>
<p>27掘阱者必自陷、转石者反自伤、</p>
<p>28舌谎者恶其所伤、口谀者败坏是行、</p>

</div>
