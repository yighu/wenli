
<div>
<h3>第十五章</h3>
<p>1以色列王耶罗波安二十七年、犹大王亚玛谢子亚撒利雅即位、</p>
<p>2时、年十有六岁、在耶路撒冷为王、凡五十二年、其母名耶可利雅、耶路撒冷人也、</p>
<p>3亚撒利雅行耶和华所悦、效其父亚玛谢所为、</p>
<p>4惟崇邱未废、民仍献祭焚香于其上、</p>
<p>5耶和华击王、使之患癞、至于毕生、独居别室、其子约坦理家政、治国民、</p>
<p>6亚撒利雅其余事迹、凡其所行、俱载于犹大列王纪、</p>
<p>7亚撒利雅与列祖偕眠、同葬于大卫城、子约坦嗣位、○</p>
<p>8犹大王亚撒利雅三十八年、耶罗波安子撒迦利雅、在撒玛利亚为以色列王、仅历六月、</p>
<p>9行耶和华所恶、效其列祖所为、不离弃尼八子耶罗波安陷以色列人之罪、</p>
<p>10雅比子沙龙叛之、弑之于民前、而篡其位、</p>
<p>11撒迦利雅其余事迹、俱载于以色列列王纪、</p>
<p>12昔耶和华谕耶户曰、尔之子孙、必践以色列国位、迄于四代、此言应矣、○</p>
<p>13犹大王乌西雅三十九年、雅比子沙龙即位、在撒玛利亚为王仅历一月、</p>
<p>14迦底子米拿现、自得撒上至撒玛利亚弑之、而篡其位、</p>
<p>15沙龙其余事迹、及其谋逆之事、俱载于以色列列王纪、</p>
<p>16当时米拿现攻提斐萨、杀戮其居民、刳剔其孕妇、并自得撒击其四境、因不为之启门故也、○</p>
<p>17犹大王亚撒利雅三十九年、迦底子米拿现即位、在撒玛利亚为以色列王、凡历十年、</p>
<p>18行耶和华所恶、不离弃尼八子耶罗波安陷以色列人之罪、至于毕生、</p>
<p>19亚述王普勒来攻斯土、米拿现馈银一千他连得、请辅助之、固其国位、</p>
<p>20米拿现强索以色列之富豪、使各出银五十舍客勒、以予亚述王、于是亚述王旋返、不驻斯土、</p>
<p>21米拿现其余事迹、凡其所行、俱载于以色列列王纪、</p>
<p>22米拿现与列祖偕眠、子比加辖嗣位、○</p>
<p>23犹大王亚撒利雅五十年、米拿现子比加辖即位、在撒玛利亚为以色列王、凡历二年、</p>
<p>24行耶和华所恶、不离弃尼八子耶罗波安陷以色列人之罪、</p>
<p>25其军长利玛利子比加叛之、在撒玛利亚王宫之卫所弑之、及亚珥歌伯与亚利耶、有基列人五十、与之同谋、弑王而篡其位、</p>
<p>26比加辖其余事迹、凡其所行、俱载于以色列列王纪、○</p>
<p>27犹大王亚撒利雅五十二年、利玛利子比加即位、在撒玛利亚为以色列王、历二十年、</p>
<p>28行耶和华所恶、不离弃尼八子耶罗波安陷以色列人之罪、</p>
<p>29以色列王比加在位时、亚述王提革拉毗列色至、取以云、亚伯伯玛迦、亚挪、基低斯、夏琐、基列、加利利、拿弗他利全地、虏其居民、至亚述、</p>
<p>30乌西雅子约坦二十年、以拉子何细亚叛利玛利子比加、击而弑之、而篡其位、</p>
<p>31比加其余事迹、凡其所行、俱载于以色列列王纪、○</p>
<p>32以色列王利玛利子比加二年、犹大王乌西雅子约坦即位、</p>
<p>33时、年二十有五、在耶路撒冷为王、历十六年、其母名耶路沙、撒督女也、</p>
<p>34约坦行耶和华所悦、效其父乌西雅所为、</p>
<p>35惟崇邱未废、民仍献祭焚香于其上、约坦建耶和华室之上门、</p>
<p>36约坦其余事迹、凡其所行、俱载于犹大列王纪、</p>
<p>37是时耶和华始遣亚兰王利汛、及利玛利子比加、往攻犹大、</p>
<p>38约坦与列祖偕眠、同葬于大卫城、子亚哈斯嗣位、</p>

</div>
