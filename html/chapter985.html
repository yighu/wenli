
<div>
<h3>第三章</h3>
<p>1万军之耶和华曰、我遣我使备路于我前、尔所求之主、必忽临厥殿、盟约之使、尔所慕者、将至矣、</p>
<p>2彼至之日、谁能当之、彼显之时、谁能立乎、盖彼若煆金之火、如漂布之碱、</p>
<p>3将坐、如炼银而洁之者、以洁利未子孙、炼之若金银、则必依义献祭于耶和华、</p>
<p>4斯时犹大与耶路撒冷之祭、必见悦于耶和华、有如曩日昔年、</p>
<p>5我必莅临、行鞫于尔、凡巫觋及淫乱妄誓、负佣值、欺孤寡、屈宾旅、而不畏我者、我必亟证之、万军之耶和华言之矣、</p>
<p>6我耶和华不变易、故尔雅各子孙、不见翦灭、○</p>
<p>7万军之耶和华曰、自尔列祖之日、尔偏离我律例、而不守之、当返于我、我则返于尔、尔乃曰于何而返乎、</p>
<p>8人可行窃于上帝乎、尔乃行窃于我、尔曰于何行窃于尔、在于输什一、及献礼物也、</p>
<p>9尔受诅矣、盖举国行窃于我也、</p>
<p>10万军之耶和华曰、其输什一、悉归府库、俾我室中有粮、以此试我、是否为尔启天之牖、倾福于尔、无地可容、</p>
<p>11我将为尔责吞噬者、俾不坏尔土产、尔田间之葡萄、不先期而陨、万军之耶和华言之矣、</p>
<p>12万民必称尔有福、尔国将为乐土、万军之耶和华言之矣、○</p>
<p>13耶和华曰、尔以狂悖之言逆我、乃曰、我以何言逆尔乎、</p>
<p>14尔曰、奉事上帝、乃徒然耳、我遵其命、于万军之耶和华前殷忧而行、何益之有、</p>
<p>15我侪则谓狂傲者有福、行恶者建立、试上帝而获免、</p>
<p>16是时寅畏耶和华者相语、耶和华乃倾耳而听之、为凡寅畏耶和华、而思念其名者、录志书于其前、</p>
<p>17万军之耶和华曰届我所定之期、斯人必属于我、为我之业、我必矜恤之、若人矜恤事己之子、</p>
<p>18当斯时也、义与不义者、事上帝与不事上帝者、尔将转而分辨之、</p>

</div>
