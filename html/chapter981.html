
<div>
<h3>第十三章</h3>
<p>1是日必有源泉、为大卫家、及耶路撒冷居民而辟、以去罪戾污秽、</p>
<p>2万军之耶和华曰、当是日、我必绝偶像之名于斯土、不复见忆、亦使先知与邪鬼出斯土、</p>
<p>3如有人预言、则生之之父母、必谓之曰、尔托耶和华名而言诳、必不得生、彼预言时、生之之父母、必刺而穿之、</p>
<p>4是日先知预言者、必因所见之异象而羞愧、不复衣毛服以欺人、</p>
<p>5乃曰、我非先知、乃农夫耳、自幼为奴、</p>
<p>6或谓之曰、尔两肩之间何伤也、曰、我在友人之家、所受之伤也、○</p>
<p>7万军之耶和华曰、锋刃欤、其起击我牧者、与我同俦、其击牧者、散厥群羊、惟彼小子、我将反手加之、</p>
<p>8耶和华曰、四境之内、三分之二、将见绝灭而亡、三分之一、必得存留、</p>
<p>9其三分之一、我将使之经火、炼之若银、煆之若金、彼必呼吁我名、而我应之、我则曰、彼为我民、彼则曰、耶和华乃我上帝也、</p>

</div>
