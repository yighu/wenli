
<div>
<h3>第三章</h3>
<p>1我侪转由巴珊之道、巴珊王噩、率其民众咸出、与我战于以得来、</p>
<p>2耶和华谕我曰、毋畏之、彼及其民与地、我悉付于尔手、尔待之、如昔待居希实本之亚摩利王西宏然、</p>
<p>3于是我上帝耶和华、以巴珊王噩及其民、付于我手、我击之、至无所遗、</p>
<p>4取其诸邑、无邑不为我侪所得、邑凡六十、乃亚珥歌伯全境、即噩之国巴珊也、</p>
<p>5诸邑俱有高垣、与门及楗、此外无垣之乡里甚众、</p>
<p>6我灭其邑、歼厥居民、及其妇孺、如昔行于希实本王西宏者然、</p>
<p>7惟彼牲畜、与邑中财物、为我所得、</p>
<p>8当时我自约但东、亚摩利二王之手、取其土地、自亚嫩谷、至黑门山、</p>
<p>9黑门山、西顿人称为西连、亚摩利人称为示尼珥、</p>
<p>10其平原诸邑、基列全地、巴珊全地、以及撒迦与以得来、乃噩之国、巴珊之邑、悉为我取、</p>
<p>11利乏音族所存者、惟巴珊王噩、其床以铁为之、长九肘、广四肘、以人肘为度、今在亚扪人之拉巴邑、</p>
<p>12时、我侪既得斯土、自亚嫩谷滨之亚罗珥、及基列山之半、与其诸邑、我以之予流便族、迦得族、</p>
<p>13基列余地、及噩之国巴珊全地、亚珥歌伯四境、我以之予玛拿西支派之半、巴珊昔称为利乏音地、</p>
<p>14玛拿西裔睚珥、得亚珥歌伯四境、至基述玛迦二族之界、依其名、称巴珊为哈倭特睚珥、以至今日、</p>
<p>15我以基列予玛吉、</p>
<p>16自基列至亚嫩谷、以谷中为界、抵亚扪界之雅博溪、</p>
<p>17及亚拉巴、沿约但河之地、自基尼列、至亚拉巴之盐海、并毗斯迦山麓以东之地、悉以予流便族、迦得族、○</p>
<p>18时、我命尔曰、尔上帝耶和华、既以斯土锡尔为业、尔之勇士、必皆执兵、先尔兄弟以色列人而往、</p>
<p>19我知尔牲畜众多、尔之妻孥牲畜、可留于我予尔之邑、</p>
<p>20迨尔兄弟于约但西、得尔上帝耶和华所锡之地、而享安息、与尔无异、后则返我予尔为业之地、</p>
<p>21我又命约书亚曰、尔上帝耶和华所行于二王者、尔悉目击、今尔所往诸国、耶和华亦如是待之、</p>
<p>22毋畏之、盖为尔战者、尔上帝耶和华也、○</p>
<p>23时、我祈耶和华曰、</p>
<p>24主耶和华欤、尔以大威大能、显示尔仆、在天在地、尚有何神、能为尔所为、行尔所行大能之事乎、</p>
<p>25求尔容我渡约但、观河西之美地佳山、及利巴嫩、</p>
<p>26惟耶和华缘尔曹故怒我、不允我所求、谕我曰、如是足矣、勿以此事、再言于我、</p>
<p>27尔可登毗斯迦巅、向东西南北而瞻望、以目观之、不得渡约但、</p>
<p>28当命约书亚、勖之壮之、因其必率斯民而渡、俾承尔所将见之地、</p>
<p>29我侪遂居伯毗珥相对之谷中、</p>

</div>
