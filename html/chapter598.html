
<div>
<h3>第三十六篇</h3>
<p>耶和华仆大卫之词使伶长歌之○</p>
<p>1恶人之罪、谓其心曰、目中无惧上帝之由兮、</p>
<p>2因彼自欺、以为其恶不显、不见恶兮、</p>
<p>3厥口所言、奸恶诡谲、绝于智慧善行兮、</p>
<p>4在床谋孽、立于邪途、不憎恶事兮、○</p>
<p>5耶和华欤、尔之慈惠、上及穹苍、尔之诚实、高凌霄汉兮、</p>
<p>6尔之公义、如上帝之山、尔之判断、如深广之渊、耶和华欤、人与禽兽、尔咸护佑兮、</p>
<p>7上帝欤、尔之慈惠、何其宝贵、尔翼荫下、世人托庇兮、</p>
<p>8饱之以尔室之肥甘、饮之于乐河兮、</p>
<p>9生命之源在尔、于尔光中、必蒙烛照兮、</p>
<p>10识尔者、愿仍施之以慈惠、心正者、锡之以公义兮、</p>
<p>11勿容骄人之足践我、恶人之手逐我兮、</p>
<p>12作恶者仆、既已颠蹶、不能复振兮、</p>

</div>
