
<div>
<h3>第十七章</h3>
<p>1亚伯兰年九十有九、耶和华显见、谕之曰、我乃全能之上帝、尔宜行于我前、而为完人、</p>
<p>2我与尔约、使尔苗裔、繁衍昌炽、</p>
<p>3亚伯兰遂俯伏焉、上帝与之言曰、</p>
<p>4我与尔约、尔必为多族之父、</p>
<p>5今而后、尔不复名亚伯兰、宜名亚伯拉罕、因我立尔为多族之父也、</p>
<p>6我将使尔蕃息、成为邦国、列王由尔而出、</p>
<p>7我必与尔及尔历世苗裔、立我永约、为尔及尔苗裔之上帝、</p>
<p>8尔今所旅之地、即迦南全境、我将赐尔、及尔苗裔、以为永业、我亦为其上帝、○</p>
<p>9上帝谕亚伯拉罕曰、尔与后裔、宜守我约、历世勿替、</p>
<p>10尔中男子、咸宜受割、即我赐尔及尔后裔、所必守之约、</p>
<p>11尔必受割、为我与尔立约之征、</p>
<p>12尔历世男子、或生于尔家、或购自异邦、非尔苗裔、既生八日、皆必受割、</p>
<p>13家所生者、金所购者、俱必受割、我约加于尔躬、以为永约、</p>
<p>14惟男子不受割者、是背我约、必绝之民中、○</p>
<p>15上帝谕亚伯拉罕曰、尔妻不复称撒莱、宜称撒拉、</p>
<p>16我必祝之、赐之生子、复锡以嘏、使为列国之母、列王由之而出、</p>
<p>17亚伯拉罕俯伏而哂、窃谓百岁之人、犹能生子乎、撒拉年九十、犹能生育乎、</p>
<p>18乃对上帝曰、惟愿以实玛利生存于尔前、</p>
<p>19上帝曰、否、尔妻撒拉必生子、可名以撒、我将与彼立约、为其后裔之永约、</p>
<p>20至以实玛利、我亦允尔、赐之以福、使之蕃息、其裔繁衍昌炽、必出十二牧伯、成为大族、</p>
<p>21惟我与以撒立约、即明年此时、撒拉所生者、</p>
<p>22上帝言竟、离亚伯拉罕而上升、○</p>
<p>23是日亚伯拉罕遵上帝命、将其子以实玛利、暨家所生、金所购之男子、咸与行割、</p>
<p>24亚伯拉罕受割时、年九十有九、</p>
<p>25其子以实玛利、十有三岁受割、</p>
<p>26父子二人、同日受割、</p>
<p>27凡其所属、或生于家、或购自异邦、均受割焉、</p>

</div>
