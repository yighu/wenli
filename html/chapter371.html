
<div>
<h3>第二十章</h3>
<p>1在彼适有匪徒、便雅悯人比基利子示巴、吹角、曰、我与大卫无与、于耶西子无业、以色列族、各归故幕可也、</p>
<p>2于是以色列人不从大卫、而从比基利子示巴、惟犹大人自约但至耶路撒冷、附于其王、○</p>
<p>3大卫王至耶路撒冷、入宫、将前所留守宫之妃十人、幽于别室、供其所需、不复进御、使如嫠妇、至于死日、</p>
<p>4王谓亚玛撒曰、限以三日、为我集犹大人、与尔偕至、</p>
<p>5亚玛撒往集犹大人、稽延逾限、</p>
<p>6大卫谓亚比筛曰、今比基利子示巴、必将贻害、更甚于押沙龙、当率尔主之仆、追袭其后、免其入于坚城、得以避我、</p>
<p>7约押之卒、与基利提人、比利提人、及众勇士从之、咸出耶路撒冷、追袭比基利子示巴、</p>
<p>8至基遍之大磐、亚玛撒来迓、约押身衣戎衣、腰束以带、中挟刃、藏于鞘、行时刃坠、</p>
<p>9约押谓亚玛撒曰、吾兄安乎、乃以右手握其须、欲与接吻、</p>
<p>10亚玛撒不防约押手中之刃、约押刺其腹、肠流于地、不再击而即毙、约押与弟亚比筛、追袭比基利子示巴、</p>
<p>11约押军中、有少者一人立于尸旁曰、凡悦约押、为大卫者、其从约押、</p>
<p>12时、亚玛撒仆于途间、卧于血中、少者见民至此而立、即移其尸、自大道至田间、掩之以衣、</p>
<p>13既自大道移尸、民众遂从约押、追袭比基利子示巴、</p>
<p>14约押遍行以色列诸支派、至伯玛迦之亚比拉、及比利人所、其人咸集相从、</p>
<p>15遂至、围示巴于伯玛迦之亚比拉、附城筑垒、陷其墙垣、欲倾圮之、</p>
<p>16有一哲妇自邑呼曰、听之听之、请约押来前、吾欲与言、</p>
<p>17既近、妇曰、尔约押乎、曰、是也、妇曰、请听婢言、曰、吾听之、</p>
<p>18妇曰、昔人有言、必问于亚比拉、乃毕其事、</p>
<p>19我邑在以色列中、和平忠信、今尔欲灭以色列之母邑、何为并吞耶和华之业乎、</p>
<p>20约押曰、我决不并吞毁灭之、</p>
<p>21其事非若是也、惟以法莲山地之人、比基利子示巴、举手攻大卫王、今独以之付我、我即离邑而去、妇曰、必以其首掷于城外、</p>
<p>22妇以智慧劝众、遂斩比基利子示巴首、掷与约押、约押吹角、众乃离邑而散、各归其幕、约押返耶路撒冷觐王、○</p>
<p>23约押为以色列军长、耶何耶大子比拿雅、统辖基利提人、比利提人、</p>
<p>24亚多兰统辖工役、亚希律子约沙法为史官、</p>
<p>25示法为缮写、撒督与亚比亚他为祭司、</p>
<p>26睚珥人以拉为大卫之相、</p>

</div>
