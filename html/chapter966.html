
<div>
<h3>第三章</h3>
<p>1祸哉、背逆污秽暴虐之邑也、</p>
<p>2彼不听命令、不受教诲、不恃耶和华、不亲其上帝、</p>
<p>3其中之牧伯乃吼狮、其士师为暮出之狼、无所遗于诘旦、</p>
<p>4其先知轻佻诡诈、其祭司污玷圣所、干犯法律、</p>
<p>5在其中之耶和华乃义、不行不义、旦旦彰其公义、无有间断、惟彼不义之辈、弗知愧耻、</p>
<p>6我曾翦灭列邦、使其堞楼阒寂、街衢荒凉、无人经之、其邑被毁、寂然无人、无居之者、</p>
<p>7我曾曰、尔惟寅畏我、受我训诲、尔之第宅、则不依我所定被毁、但尔黎明而起、自败厥行、</p>
<p>8耶和华曰、尔宜俟我、迨我起而虏掠之日、盖我已定志、招集诸族、会聚诸国、倾我忿恚、泄我烈怒于其上、全地将为我愤嫉之火所灭、</p>
<p>9是时我必使诸民之唇为洁、以吁耶和华名、同心服事之、</p>
<p>10祷我之民、分散之女、将自古实河外、携礼物以献我、</p>
<p>11昔之所行、干罪于我、是日尔不因之而羞愧、盖我将除骄泰夸张者于尔中、俾尔在我圣山、不复骄泰、</p>
<p>12然我必遗困苦贫乏之民于尔中、彼必托庇于耶和华之名、</p>
<p>13以色列遗民、不复行恶言诳、口无诡谲之舌、或食或寝、无人怖之、○</p>
<p>14锡安女欤、尔其讴歌、以色列欤、尔其欢呼、耶路撒冷女欤、尔其一心欣喜欢忭、</p>
<p>15耶和华已除尔刑罚、去尔仇敌、以色列王耶和华在于尔中、尔不复遘祸矣、</p>
<p>16是日人必谓耶路撒冷曰、毋惧、锡安乎、尔手毋弱、</p>
<p>17尔之上帝耶和华在于尔中、为有能者、必行拯救、缘尔而悦乐、默然安于仁爱、欢忭而讴歌、</p>
<p>18为大会而忧者、我将集之、彼原属尔、以尔之辱为重负也、</p>
<p>19是时凡难尔者、我必罚之、拯跛者、集逐者、凡在各地受侮辱者、我必使之获称赞、得名誉、</p>
<p>20是时我将携尔旋归、俾尔聚集、返尔俘囚、为尔目睹、致尔于大地兆民中、得名誉、获称赞、耶和华言之矣、</p>

</div>
