
<div>
<h3>第三章</h3>
<p>1因主忿怒之杖、而遭艰苦、我即其人兮、</p>
<p>2彼引导予、使行于幽暗、不履于光明兮、</p>
<p>3竟日反手、攻我已屡兮、</p>
<p>4销瘦我肌肤、摧折我骨骸兮、</p>
<p>5筑垒攻我、以苦胆劳瘁围我兮、</p>
<p>6俾我处于幽暗、如久死之人兮、</p>
<p>7彼环我以籓篱、使予不出、系我以重链兮、</p>
<p>8我呼吁求助时、掩耳不听我祈兮、</p>
<p>9以凿石塞我途、使我蹊径维曲兮、</p>
<p>10彼之于我、如熊潜伏、如狮阴伺兮、</p>
<p>11俾我迷途、攫而裂我、使我惊惶兮、</p>
<p>12张弓发矢、以我为的兮、</p>
<p>13使其箙中之矢、入于我腰兮、</p>
<p>14我为我民之笑柄、终日以我为歌兮、</p>
<p>15尔餍我以苦荼、饫我以茵蔯兮、</p>
<p>16以沙石折我齿、以灰尘蒙我身兮、</p>
<p>17使我灵远平康、我忘福祉兮、</p>
<p>18乃曰我力已尽、绝望于耶和华兮、</p>
<p>19我之祸患艰难、茵蔯苦胆、尚其忆之兮、</p>
<p>20我心犹忆之、而抑郁兮、</p>
<p>21我追念之、则有所冀兮、</p>
<p>22吾侪之不尽灭、乃由耶和华之仁慈、以其矜悯不绝兮、</p>
<p>23每朝新施、尔之信实宏大兮、</p>
<p>24我心自谓、耶和华为我业、我必望之兮、</p>
<p>25凡仰而求耶和华者、耶和华施之恩兮、</p>
<p>26仰望耶和华之拯救、而静俟之、斯为美兮、</p>
<p>27人于幼年负轭、亦为美兮、</p>
<p>28当默然而独坐、以其轭为主所加兮、</p>
<p>29厥口伏于尘埃、庶可有望兮、</p>
<p>30由人批颊、充其凌辱兮、</p>
<p>31盖主之遗弃、不至永久兮、</p>
<p>32虽使人忧戚、尚循其慈惠之富、而加矜恤兮、</p>
<p>33彼加苦难、使人忧戚、非其心兮、</p>
<p>34足践世之狱囚、</p>
<p>35枉人于至上者之前、</p>
<p>36屈人之狱、俱耶和华所不悦兮、</p>
<p>37非主所命、谁能言之、而即成兮、</p>
<p>38惟祸与福、非出自至上者之口乎、</p>
<p>39人生于世、因己愆尤受罚、又何怨兮、</p>
<p>40我侪其察己途、转归耶和华兮、</p>
<p>41宜向天上上帝、举手致心兮、</p>
<p>42我侪犯罪悖逆、尔未赦宥兮、</p>
<p>43尔以怒自蔽、追迫我侪、施行诛戮、不加矜恤兮、</p>
<p>44尔以云自蔽、致祈祷不得达兮、</p>
<p>45尔使我于列民中、成为尘垢废物兮、</p>
<p>46我之诸敌、向我大张厥口兮、</p>
<p>47惊惶陷阱、我皆罹之、残害灭亡、我亦遭之兮、</p>
<p>48因我民女遭灭、我目流涕如溪兮、</p>
<p>49我目流涕、无已无间兮、</p>
<p>50迨耶和华垂顾、自天鉴观兮、</p>
<p>51缘我邑中诸女、触目而伤心兮、</p>
<p>52无故为我敌者、急追我如追鸟兮、</p>
<p>53绝我命于阱、掷石于我身兮、</p>
<p>54水灭我顶、我曰我其亡兮、</p>
<p>55耶和华欤、我自深阱呼吁尔名兮、</p>
<p>56尔曾垂听我声、我之叹息呼吁、勿掩耳不闻兮、</p>
<p>57我吁尔之日、尔临而近我、命曰毋惧兮、</p>
<p>58主欤、尔已伸我冤、赎我命兮、</p>
<p>59耶和华欤、尔鉴我之屈抑、祈尔理我狱兮、</p>
<p>60彼报仇谋害我、尔俱见之兮、</p>
<p>61耶和华欤、彼谤渎谋害我、尔已闻之兮、</p>
<p>62起而攻我者、其唇所发、终日所谋、尔亦闻之兮、</p>
<p>63彼之起居、求尔察之、彼以我为歌兮、</p>
<p>64耶和华欤、尔必依其手所为、而报之兮、</p>
<p>65使之刚愎厥心、加以咒诅兮、</p>
<p>66以怒逐之、灭于耶和华诸天之下兮、</p>

</div>
