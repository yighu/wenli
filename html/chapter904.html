
<div>
<h3>第二十八章</h3>
<p>1耶和华谕我曰、</p>
<p>2人子欤、当谓推罗君曰、主耶和华云、尔心骄泰、自谓我为上帝、坐上帝之位于海中、居心同乎上帝、尔仍为人、非上帝也、</p>
<p>3尔智过于但以理、无所隐于汝、</p>
<p>4以尔智慧明哲、而得货财、藏金银于府库、</p>
<p>5以大智暨贸易、增益富厚、因而中心骄泰、</p>
<p>6故主耶和华曰、因尔居心同乎上帝、</p>
<p>7我必使异邦人、即列国之强暴者至、彼必拔刃、毁尔智慧之美、污蔑尔之荣光、</p>
<p>8使尔陷于坎阱、如被戮者没于海中、</p>
<p>9尔岂得谓杀尔者曰、我为上帝乎、尔在戕尔者之手、则为人、非上帝矣、</p>
<p>10尔必死于外人之手、与未受割者同、主耶和华曰、我言之矣、○</p>
<p>11耶和华谕我曰、</p>
<p>12人子欤、当为推罗王作哀歌、谓之曰、主耶和华云、尔纯全如玉印、智慧充足、美丽完备、</p>
<p>13尔居于伊甸上帝囿、以珍宝为饰、即玛瑙、淡黄玉、金钢石、水苍玉、碧玉、璧玉、蓝玉、青玉、葱珩、及金、尔受造之日、鼗箫兼备、</p>
<p>14尔为基路伯、展翼以覆庇、我置尔于上帝圣山、游于光辉宝玉之间、</p>
<p>15尔自受造之日、所为完全、迨著尔之不义、</p>
<p>16尔因贸易之盛、遂行强暴、而干罪戾、我则视尔为污、逐尔出上帝之山、展翼之基路伯乎、我灭尔于光辉宝玉之间、</p>
<p>17尔因美丽、中心骄泰、尔之荣光、败尔智慧、我必仆尔于地、置尔于列王前、为其目睹、</p>
<p>18尔罪众多、贸易不公、污尔圣所、故我使火出自尔中、灭尔成灰于地、俾众目睹、</p>
<p>19列邦素识尔者、咸为骇异、尔归灭没、永不复振、○</p>
<p>20耶和华谕我曰、</p>
<p>21人子欤、其面西顿而预言、</p>
<p>22曰、主耶和华云、西顿乎、我为尔敌、必得荣于尔中、我既行鞫于尔、显己为圣、众则知我乃耶和华、</p>
<p>23我必使疫与血、遍尔逵衢、伤者仆于其中、锋刃四周临之、则知我乃耶和华、</p>
<p>24昔以色列家、为四周列国所藐视、刺之如棘、伤之如莿、后不复有、则知我乃主耶和华、○</p>
<p>25主耶和华曰、我集以色列家自所散至之民中、显己为圣、使列邦目睹、彼必居于故土、即我所赐我仆雅各之地、</p>
<p>26彼安居于其中、我既行鞫于四方藐视之者、彼必建第宅、栽葡萄园、宴然居处、则知我乃耶和华、彼之上帝也、</p>

</div>
