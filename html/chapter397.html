
<div>
<h3>第二十二章</h3>
<p>1亚兰与以色列国、三年无有战事、</p>
<p>2越至三年、犹大王约沙法、下诣以色列王、</p>
<p>3以色列王谓其臣仆曰、尔岂不知基列拉末属我、我乃寂然、不夺之于亚兰王手乎、</p>
<p>4遂问约沙法曰、尔愿与我偕往基列拉末以战乎、曰、尔我无异、我民如尔民、我马如尔马、</p>
<p>5又曰、请先咨诹耶和华、</p>
<p>6以色列王乃集先知、约四百人、谓之曰、我往基列拉末以战、可否、曰、往哉、主必付之于王手、</p>
<p>7约沙法曰、在此、非尚有耶和华之先知、可询之乎、</p>
<p>8以色列王曰、尚有一人、音拉子米该雅、可藉之咨诹耶和华、然我憾之、因其论我之预言、有凶而无吉、约沙法曰、王勿言是、</p>
<p>9以色列王召一宦者、曰、速令音拉子米该雅至、</p>
<p>10以色列王与犹大王约沙法、各衣朝服、坐于位、在撒玛利亚邑门之场、众先知预言于其前、</p>
<p>11基拿拿子西底家曾制铁角、曰、耶和华云、尔必以此角触亚兰人、至于尽灭、</p>
<p>12众先知亦如是预言曰、可往基列拉末、而得利达、盖耶和华将付之于王手、</p>
<p>13往召米该雅之使谓之曰、诸先知众口一辞、以吉语告王、请尔与彼同辞、告以吉语、</p>
<p>14米该雅曰、我指维生之耶和华而誓、耶和华所谕我者、我必言之、</p>
<p>15既至王前、王曰、米该雅、我侪往基列拉末以战、可否、曰、可往、而得利达、耶和华必付之王手、</p>
<p>16王曰、我须几次嘱尔、奉耶和华名与我言、惟以诚实乎、</p>
<p>17曰、我观以色列众散布于山、犹羊无牧、耶和华曰、斯众无主、可各安归其家、</p>
<p>18以色列王谓约沙法曰、我岂不云、彼论我之预言、有凶无吉乎、</p>
<p>19米该雅曰、其听耶和华之言、我见耶和华坐于其位、天上万军咸侍左右、</p>
<p>20耶和华曰、谁愿诱亚哈往基列拉末、而陨没乎、其一曰如此、其一曰如彼、</p>
<p>21后有神出、立于耶和华前曰、我愿诱之、</p>
<p>22曰、何以诱之、曰、我将出为诳言之神、在其众先知之口、曰、尔往为之、必成其事、</p>
<p>23今耶和华以诳言之灵、置尔众先知之口、耶和华有言、将加祸于尔、</p>
<p>24基拿拿子西底家、前批米该雅之颊曰、耶和华之神、自我往与尔言、由于何途、</p>
<p>25米该雅曰、尔匿密室之日、则必见之、</p>
<p>26以色列王曰、执米该雅、归付邑宰亚们、及王子约阿施、</p>
<p>27告之曰、王命拘此夫于狱、食以艰苦之饼、饮以艰苦之水、待我安归、</p>
<p>28米该雅曰、如尔安归、则是耶和华未藉我而言、又曰、诸民、尔其听之、○</p>
<p>29以色列王与犹大王约沙法、往基列拉末、</p>
<p>30以色列王谓约沙法曰、我将改装入陈、惟尔当衣王服、以色列王遂改装入陈、</p>
<p>31亚兰王曾命车长三十二人曰、尊卑俱勿与战、惟与以色列王而已、</p>
<p>32车长见约沙法、则曰、此必以色列王也、遂转战之、约沙法号呼、</p>
<p>33车长见非以色列王、则返而不追、</p>
<p>34有人偶尔挽弓、射中以色列王甲缝、王谓御者曰、我重伤矣、旋车载我出军、</p>
<p>35是日战势剧烈、王被扶立于车、以御亚兰人、创剧血流、至于车底、迨夕而死、</p>
<p>36日入之际、有令传于军中曰、各归故邑故土、</p>
<p>37王薨、舁至撒玛利亚、而葬于彼、</p>
<p>38有人在撒玛利亚池、洗濯其车、犬舐其血、如耶和华所言、此池、娼妓素浴其中、</p>
<p>39亚哈其余事迹、凡其所为、与建象牙之宫、暨筑诸邑、俱载于以色列列王纪、</p>
<p>40亚哈与列祖偕眠、子亚哈谢嗣位、○</p>
<p>41以色列王亚哈四年、亚撒子约沙法即位、为犹大王、</p>
<p>42时、年三十有五、在耶路撒冷为王、历二十五年、其母阿苏巴、示利希女也、</p>
<p>43约沙法循其父亚撒之道、不偏离之、行耶和华所悦、惟崇邱未废、民仍献祭焚香于其上、</p>
<p>44约沙法与以色列王修好、</p>
<p>45约沙法其余事迹、及所著之勇力、与其战绩、俱载于犹大列王纪、</p>
<p>46其父亚撒时所遗娈童、约沙法尽除之于国中、</p>
<p>47当时以东无王、方伯主治、</p>
<p>48约沙法造他施舟、欲往俄斐取金、因在以旬迦别舟破、不果、</p>
<p>49亚哈子亚哈谢告约沙法曰、容我仆与尔仆、同舟偕往、约沙法不许、</p>
<p>50约沙法与列祖偕眠、同葬于大卫城、子约兰嗣位、○</p>
<p>51犹大王约沙法十七年、亚哈子亚哈谢即位、在撒玛利亚、为以色列王、凡历二年、</p>
<p>52行耶和华所恶、循其父母之道、与尼八子耶罗波安使以色列族陷罪之道、</p>
<p>53奉事崇拜巴力、激以色列上帝耶和华之怒、皆如其父所行、</p>

</div>
