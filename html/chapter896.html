
<div>
<h3>第二十章</h3>
<p>1七年五月十日、有以色列长老数人诣我、以咨诹耶和华、坐于我前、</p>
<p>2耶和华谕我曰、</p>
<p>3人子欤、谓以色列长老云、主耶和华曰、尔来咨诹于我乎、主耶和华曰、我指己生而誓、不听尔之咨诹、</p>
<p>4人子欤、尔欲鞫之乎、鞫之、使知厥祖可恶之事、</p>
<p>5又告之曰、主耶和华云、我选以色列之日、誓于雅各家之裔、见于埃及地、曰、我乃尔之上帝耶和华、</p>
<p>6当日我与之誓、必导之出埃及、入我所选流乳与蜜之地、即诸地之美者、</p>
<p>7我谕之曰、各弃尔目所慕可恶之物、勿以埃及之偶像、自染污蔑、我乃耶和华、尔之上帝也、</p>
<p>8惟彼违逆、而不听我、不弃所慕可恶之物、不离埃及之偶像、故彼尚在埃及、我曰、必倾我怒、尽泄我忿于其身、</p>
<p>9然为我名之故、别有施行、免我名见辱于其所处之国、因我显见、导我民出埃及、彼目睹之也、</p>
<p>10既出埃及、导至旷野、</p>
<p>11以我典章赐之、以我律例教之、人若遵行、则缘之得生、</p>
<p>12亦以我安息日赐之、在我与彼之间为征、俾知我耶和华使之成圣、</p>
<p>13惟以色列家在旷野、悖逆乎我、不循我典章、弃我律例、人若遵行、则缘之得生、且犯我安息日特甚、我则曰、必在旷野、倾我怒以灭之、</p>
<p>14然为我名之故、别有施行、免我名见辱于列国、以其见我导之出也、</p>
<p>15我复在野发誓、必不导之入我所赐流乳与蜜之地、即诸地之美者、</p>
<p>16盖彼弃我律例、违我典章、犯我安息日、徇欲于偶像、</p>
<p>17然我目犹顾惜之、不加翦灭、不尽绝之于野、</p>
<p>18我在旷野、谕其子女曰、勿循尔父之典章、勿从其律例、勿以其偶像自染污蔑、</p>
<p>19我乃耶和华、尔之上帝、当循我典章、遵我律例而行、</p>
<p>20以我安息日为圣、为我与尔间之征、俾知我乃耶和华、尔之上帝、</p>
<p>21惟其子女背我、不循我典章、不从我律例、人若遵行、则缘之得生、且犯我安息日、我则曰、必在旷野倾我怒、尽泄我忿于其身、</p>
<p>22然为我名之故、别有施行、免我名见辱于列国、以其见我导之出也、</p>
<p>23且我在野发誓、必散之于列国、分之于异邦、</p>
<p>24因其不遵我律例、违弃我典章、犯我安息日、注目厥父之偶像、</p>
<p>25故我听其从不善之典章、不能保生之律例、</p>
<p>26于其献祭、使初胎男子经火、任其自染污蔑、致见殄灭、俾知我乃耶和华、○</p>
<p>27人子欤、当谓以色列家曰、主耶和华云、尔之列祖亵渎我、以其干罪于我、</p>
<p>28我既导之入所誓赐之地、彼见高冈茂树、遂乃献祭、奉礼以激我怒、焚馨香、行灌奠、</p>
<p>29我则谓之曰、尔所登之崇邱维何、故其崇邱、迄今称为巴麻、</p>
<p>30尔当告以色列家曰、主耶和华云、尔效列祖自染污蔑、徇欲从其可恶之物乎、</p>
<p>31尔奉礼物、使子经火、崇拜偶像、自染污蔑、迄于今日乎、以色列家欤、我岂听尔之咨诹乎、主耶和华曰、我指己生而誓、不听尔之咨诹、</p>
<p>32尔意欲效异邦、同于列国之族、服事木石、此意必不得成、</p>
<p>33主耶和华曰、我指己生而誓、我必以能手奋臂、及倾泄之烈怒、为尔之王、</p>
<p>34且以能手奋臂、及倾泄之烈怒、导尔出列国、集尔出所散之邦、</p>
<p>35携至诸国之旷野、在彼面鞫尔、</p>
<p>36我鞫尔、如在埃及旷野鞫尔列祖、主耶和华言之矣、</p>
<p>37我必使尔经于杖下、以归我约所束、</p>
<p>38凡违逆干罪于我者、必去之于尔中、导出所旅之邦、而不得归以色列地、尔则知我乃耶和华、</p>
<p>39以色列家欤、主耶和华论尔云、往哉、各事其偶像、惟后必听从我、不复以礼物及偶像、玷我圣名、</p>
<p>40主耶和华曰、以色列全家、必于斯土、在我圣山、以色列地高冈、崇事乎我、在彼我必纳之、索其祭品、与其初产、及诸圣物、</p>
<p>41我导尔出列国、集尔出所散之邦时、必纳尔如馨香、因尔而显为圣、俾异邦目睹、</p>
<p>42我既导尔入以色列地、昔所誓赐尔祖之国、尔必知我乃耶和华、</p>
<p>43在彼尔将追忆所行自污之事、且缘所为诸恶、自怨自恨、</p>
<p>44主耶和华曰、以色列家欤、我缘我名之故、不以尔所行之恶途、所为之邪慝待尔、则必知我乃耶和华、○</p>
<p>45耶和华谕我曰、</p>
<p>46人子欤、尔其面南、向南发言、对南郊之林而预言、</p>
<p>47谓南林曰、宜听耶和华言、主耶和华云、我必燃火于尔、尽焚尔木、或青或枯、其焰不灭、自南及北、灼炙众面、</p>
<p>48凡有血气者、必知斯火为我耶和华所燃、不得扑灭、</p>
<p>49我则曰、噫、主耶和华欤、人指我曰、彼非言譬语者乎、</p>

</div>
