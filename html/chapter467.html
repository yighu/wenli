
<div>
<h3>第十六章</h3>
<p>1亚撒三十六年、以色列王巴沙上攻犹大、建拉玛、使人不得出入于犹大王亚撒所、</p>
<p>2亚撒取耶和华室及王宫府库之金银、馈于居大马色之亚兰王便哈达曰、</p>
<p>3尔我有约、如昔尔父与我父然、今我馈尔金银、请废尔与以色列王巴沙之约、使之去我、</p>
<p>4便哈达从亚撒王之言、遣其军长、攻以色列之邑、乃击以云、但、亚伯玛音、及拿弗他利府库之邑、</p>
<p>5巴沙闻之、遂不建拉玛、止其工作、</p>
<p>6亚撒王率犹大众、取巴沙建拉玛之木石、以建迦巴与米斯巴、</p>
<p>7是时先见哈拿尼诣犹大王亚撒、谓之曰、因尔恃亚兰王、不恃尔之上帝耶和华、故亚兰王之军脱于尔手、</p>
<p>8古实人、路比人、其军非甚大乎、车骑非至多乎、因尔恃耶和华、彼则付于尔手、</p>
<p>9盖耶和华之目遍及天下、凡专心向之者、必显其力以助之、尔所行者愚也、今而后尔必有战事、</p>
<p>10亚撒因此怒先见、囚之于狱、斯时又虐民中数人、</p>
<p>11亚撒事迹之始末、载于犹大以色列列王纪、</p>
<p>12亚撒为王三十九年、足疾甚剧、遘疾时、不求耶和华、而求医士、</p>
<p>13在位四十一年而卒、与列祖偕眠、</p>
<p>14葬于大卫城、在己所凿之墓、置于床、充以诸香品、即依调香法所制者、又为之焚物甚多、</p>

</div>
