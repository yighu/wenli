
<div>
<h3>第三章</h3>
<p>1我岂复自荐乎、岂如他人需荐书与尔、抑取于尔乎、</p>
<p>2尔即我书、铭于吾心、众所知而读者、</p>
<p>3显为基督之书、由我著作、非书以墨、乃以维生上帝之神、非于石版、乃于心版、</p>
<p>4我侪由基督、对越上帝而具此信、</p>
<p>5非言自能有所揆度、我之能由上帝而已、</p>
<p>6使我克供新约之役、非恃文、乃恃灵、盖文致死、灵致生也、</p>
<p>7夫致死之役、文镌诸石、尚有其荣、因摩西之荣、以色列人不能注视其面、此荣乃暂耳、</p>
<p>8况属灵之役、其荣不更甚哉、</p>
<p>9若定罪之役为荣、则致义之役益荣矣、</p>
<p>10昔为荣者不足荣、因有超越之荣故也、</p>
<p>11盖暂存者若荣、则永存者更荣矣、○</p>
<p>12我有此望、故侃侃而言、</p>
<p>13非如摩西蒙帕于面、使以色列人不得直视暂存者之终、</p>
<p>14惟其心顽、迄今读旧约时、斯帕犹存、夫此帕因基督而废矣、</p>
<p>15越至于今读摩西书、帕蒙厥心、</p>
<p>16迨其归主、帕则去矣、</p>
<p>17夫主即神也、主神所在、乃得自由、</p>
<p>18我侪露面、得见主荣、如于镜中反照、则皆化为主像、由荣致荣、如出乎主、即圣神也、</p>

</div>
