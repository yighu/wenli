
<div>
<h3>第十一章</h3>
<p>1罗波安至耶路撒冷、集犹大与便雅悯家、所简战士、十有八万、欲与以色列战、俾国复归于己、</p>
<p>2耶和华谕上帝仆示玛雅曰、</p>
<p>3告犹大王、所罗门子罗波安、及犹大便雅悯地之以色列人曰、</p>
<p>4耶和华云、勿往与昆弟战、其各归家、盖是事由于我也、众从耶和华言而归、不往攻耶罗波安、</p>
<p>5罗波安居耶路撒冷、建邑于犹大、以为保障、</p>
<p>6即伯利恒、以坦、提哥亚、</p>
<p>7伯夙、梭哥、亚杜兰、</p>
<p>8迦特、玛利沙、西弗、</p>
<p>9亚多莱音、拉吉、亚细加、</p>
<p>10琐拉、亚雅伦、希伯仑、皆在犹大便雅悯为坚城、</p>
<p>11罗波安巩固诸保障、中置军长、储备粮食、与油及酒、</p>
<p>12备干戈于诸邑、使之固甚、犹大便雅悯咸属之、</p>
<p>13遍以色列之祭司利未人、自四境来归之、</p>
<p>14利未人离其乡里产业、至犹大及耶路撒冷、因耶罗波安与其众子逐之、不容其供祭司职、奉事耶和华、</p>
<p>15耶罗波安为崇邱、与牡山羊像、及所制之牛犊、设立祭司、</p>
<p>16以色列各支派中、凡专心寻求以色列之上帝耶和华者、皆随利未人至耶路撒冷、祭其列祖之上帝耶和华、</p>
<p>17固犹大国、强所罗门子罗波安之势、历至三年、因其三年遵行大卫与所罗门之道也、○</p>
<p>18罗波安娶大卫子耶利摩女玛哈拉为后、又娶耶西子以利押女亚比孩、</p>
<p>19亚比孩生耶乌施、示玛利雅、撒罕、</p>
<p>20后娶押沙龙女玛迦、生亚比雅、亚太、细撒、示罗密、</p>
<p>21罗波安娶后妃十八、嫔嫱六十、生子二十八、女六十、惟爱押沙龙女玛迦、过诸后妃、</p>
<p>22罗波安立玛迦子亚比雅为冢子、冠诸昆弟、盖欲立之为王也、</p>
<p>23罗波安行事明敏、散置诸子于犹大便雅悯四境之坚城、且厚赐粮食、为之多觅配偶、</p>

</div>
