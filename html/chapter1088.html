
<div>
<h3>第十三章</h3>
<p>1安提阿会中、有先知与教师数人、即巴拿巴、称居结之西面、古利奈人路求、分封君希律之幼侣马念及扫罗、</p>
<p>2其事主禁食时、圣神曰、为我甄别巴拿巴、扫罗、行我召彼之事、</p>
<p>3于是禁食祈祷、按手二人而遣之、○</p>
<p>4二人既奉圣神之遣、往西流基、航海至居比路、</p>
<p>5在撒拉米、宣上帝道于犹太诸会堂、约翰役事之、</p>
<p>6经行全岛、至帕弗遇巫者、伪为先知、名巴耶稣、犹太人也、</p>
<p>7与方伯士求保罗偕、士求保罗、哲人也、召巴拿巴、扫罗、欲听上帝道、</p>
<p>8以吕马、译即巫者、敌二人、欲使方伯弗信、</p>
<p>9扫罗亦名保罗、充乎圣神、注视之曰、</p>
<p>10噫、尔盈诸诡谲奸恶、为魔之子、诸义之敌、尔紊乱主之正道、将无已乎、</p>
<p>11今主之手加诸尔、尔必瞽、暂不见日、其目即蒙而暗、遍求人援引之、</p>
<p>12方伯见之、奇主之道而信焉、○</p>
<p>13保罗及同人、由帕弗舟行、至旁非利亚之别加、约翰去之、归耶路撒冷、</p>
<p>14保罗等自别加启行、至彼西底之安提阿、安息日、入会堂而坐、</p>
<p>15读律法与先知书毕、司会堂者、使人谓之曰、兄弟乎、若有言劝民、请言之、</p>
<p>16保罗起、招以手曰、以色列人、与畏上帝者听之、</p>
<p>17此以色列民之上帝、选我列祖、且当民旅埃及时拔之、举手引之出、</p>
<p>18在旷野包容之、约四十年、</p>
<p>19既灭迦南七族、则分其地、与之为业、约四百五十年、</p>
<p>20厥后赐以士师、至先知撒母耳、</p>
<p>21民求一王、上帝赐之便雅悯支基士之子扫罗、历四十年、</p>
<p>22既废之、举大卫为王、为之证曰、我得耶西子大卫、其人惬我心、将悉行我旨也、</p>
<p>23上帝依所许者、由此人之裔、为以色列民立一救主、即耶稣也、</p>
<p>24于其未至之前、约翰先宣改悔之洗礼于以色列民、</p>
<p>25迨毕其职、曰、尔意我为谁、我非其人也、有后我来者、即解其履、我亦弗堪、</p>
<p>26兄弟乎、亚伯拉罕之裔、及尔中畏上帝者、此救世之道、宣至我侪矣、</p>
<p>27夫居耶路撒冷者、及其有司、因不知基督、亦不知每安息日、所诵先知之言、乃拟定其罪而应之也、</p>
<p>28虽未得其当死之辜、竟求彼拉多杀之、</p>
<p>29既悉应经中指彼而载者、则自木取之下、葬于墓、</p>
<p>30而上帝自死起之、</p>
<p>31自加利利同上耶路撒冷者、多日见之、今为其证于民、</p>
<p>32我侪以所许列祖之福音报尔、</p>
<p>33即上帝起耶稣、应于我侪子孙者、如诗之二篇所载、尔乃我子、我今日生尔、</p>
<p>34论其自死起之、不复朽坏、有云、我将以大卫圣而且实之恩赐尔、</p>
<p>35故诗又云、尔必不许尔之圣者见朽、</p>
<p>36夫大卫在其世、遵行上帝之旨、既寝、归其列祖而见朽、</p>
<p>37惟上帝所起者、不见朽也、</p>
<p>38是以兄弟宜知、罪之赦由斯人宣于尔、</p>
<p>39且凡信者、赖彼诸事见义、即于摩西律、所不能见义者也、</p>
<p>40慎之哉、免先知所言临尔、</p>
<p>41曰、藐忽者乎、尔其视之、且骇且亡、盖于尔之时、我行一事、人虽告尔、尔必不信、○</p>
<p>42众出时、求于后安息日、复宣此道于彼、</p>
<p>43会既散、犹太人及进教之敬虔者、多从保罗巴拿巴、二人与之言、劝其恒于上帝之恩、○</p>
<p>44后安息日、邑民几尽集、听上帝之道、</p>
<p>45惟犹太人见人众多、则充乎嫉妒、驳保罗所言、且谤之、</p>
<p>46保罗巴拿巴毅然曰、上帝道宜先宣于尔、而尔弃之、自拟不堪得永生、我侪转向异邦人矣、</p>
<p>47盖主如是命我侪云、我已立尔为异邦之光、俾尔施行拯救、至于地极、</p>
<p>48异邦人闻之则喜、荣上帝道、凡豫定得永生者咸信焉、</p>
<p>49于是主道遍扬四方、</p>
<p>50但犹太人唆敬虔之贵妇、及邑之尊者、窘迫保罗巴拿巴、逐之出境、</p>
<p>51二人对众拂去足尘、至以哥念、</p>
<p>52门徒充乎喜乐、及圣神焉、</p>

</div>
