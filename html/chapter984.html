
<div>
<h3>第二章</h3>
<p>1尔祭司欤、斯命乃为尔也、</p>
<p>2万军之耶和华曰、如尔不听、不置于心、归荣我名、我必降诅于尔、诅尔福祉、我已诅之、以尔不置于心也、</p>
<p>3我必斥尔之种子、以尔牺牲之粪、涂于尔面、尔与斯粪、同被移徙、</p>
<p>4尔则知我传斯命于尔、乃坚我与利未所立之约、万军之耶和华言之矣、</p>
<p>5我与利未立约、赐以生命平康、使之寅畏、彼则敬我、寅畏我名、</p>
<p>6其口存真实之法律、其唇无不义、彼以和平正直、偕我而行、俾多人转离其罪愆、</p>
<p>7祭司之唇、宜存智识、人当求法律于其口、以其为万军耶和华之使也、</p>
<p>8惟尔偏离其道、俾多人踬于法律、利未之约、尔亦爽之、万军之耶和华言之矣、</p>
<p>9因尔未守我道、在于法律、偏以待人、故我使尔成为可厌、众民所鄙、○</p>
<p>10我侪非共一父乎、非一上帝所造乎、胡为昆弟相欺、侮我列祖之约、</p>
<p>11犹大曾行诡诈、在以色列与耶路撒冷中、有行可憎之事、盖犹大侮耶和华所悦之圣洁、娶事异神之女、</p>
<p>12凡行此之人、或巡逻者、或应答者、及献祭于万军之耶和华者、耶和华必绝之于雅各幕中、</p>
<p>13尔复有所行、即使哀哭、叹息涕泣、遍于耶和华之坛、致耶和华不复顾尔礼物、不由尔手乐纳之也、</p>
<p>14惟尔曰、奚为哉、乃因耶和华在尔与尔少时之妻间为证、彼虽为尔伉俪、盟约之妻、而尔以诈伪待之、</p>
<p>15上帝生气虽有余裕、祇造一人、何以惟一、乃求圣裔耳、故当谨守尔心、勿以诈伪待少时之妻、</p>
<p>16以色列之上帝耶和华曰、出妻之事、与以强暴待其妻者、我恨恶之、故当谨守尔心、勿行诡诈、万军之耶和华言之矣、○</p>
<p>17尔既以言烦渎耶和华、乃曰于何烦渎之、尔言凡行恶者、耶和华视之为善、且欣悦之、不然、秉公之上帝安在哉、</p>

</div>
