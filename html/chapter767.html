
<div>
<h3>第十四章</h3>
<p>1耶和华必恤雅各、复选以色列、置于故土、羇旅附之、与雅各家相契合、</p>
<p>2列邦引之旋归、以色列家于耶和华之地、将得之为仆婢、昔虏之者、为其所虏、昔制之者、为其所制、○</p>
<p>3耶和华赐尔绥安、脱尔忧患困苦、及人迫尔之重役时、</p>
<p>4尔将对巴比伦王作歌曰、残虐者奚绝乎、强暴者奚息乎、</p>
<p>5耶和华折恶人之梃、断霸者之杖、</p>
<p>6彼曾以怒攻诸民、而击之不已、以恚迫列邦、而莫之能止、</p>
<p>7举世平靖、扬声讴歌、</p>
<p>8松树与利巴嫩之香柏、因尔而喜曰、自尔倾覆、无人上而伐我、</p>
<p>9阴府在下、缘尔震动、迓尔来临、幽魂即世间之显者、因而骚然、列邦诸王、离座而起、</p>
<p>10佥谓尔曰、尔亦荏弱似我乎、尔与吾侪相若乎、</p>
<p>11尔之威势琴音、堕于阴府、尔则下铺以蛆、上被以虫、</p>
<p>12启明之晨星欤、何自天而陨乎、屈抑列邦者欤、何见斫于地乎、</p>
<p>13尔心自谓、我将升天、设位于上帝诸星之上、坐于北极聚会之山、</p>
<p>14腾越云霄、与至上者比拟、</p>
<p>15然尔必下阴府、堕于至深之坑、</p>
<p>16凡见尔者、必注目谛视曰、使大地震撼、列国耸动、</p>
<p>17寰区荒落、城邑倾圮、不令俘虏返故土者、乃斯人耶、</p>
<p>18列国诸王、各有陵寝、既没犹荣、</p>
<p>19惟尔见掷、不入于墓、若被弃之枝、以被刺而死、下于石坑者为衣、若被践之尸、</p>
<p>20尔不与诸王同葬、因尔败尔国、杀尔民、恶人之裔、其名永不称焉、○</p>
<p>21缘先人之愆、备戮厥子孙、免其兴起而据地、建邑于普世、</p>
<p>22万军之耶和华曰、我将起而攻之、灭绝巴比伦之名、与其遗民、及其子孙、耶和华言之矣、</p>
<p>23使其地为猬所据、变为水泽、扫以灭亡之帚、万军之耶和华言之矣、○</p>
<p>24万军之耶和华誓曰、我所思者必成、我所谋者必验、</p>
<p>25破亚述于我国、蹂躏之于我山、除民之轭、脱负于肩、</p>
<p>26是乃所定之旨、行于天下、是乃所伸之手、加于列邦、</p>
<p>27万军之耶和华、既定其旨、谁能废之、既伸厥手、谁能挽之、○</p>
<p>28亚哈斯王崩之年、有斯预示、○</p>
<p>29非利士全地欤、勿以击尔之杖已折而喜、盖蛇必生虺、虺生飞火蛇、</p>
<p>30至贫者得食、穷乏者安卧、惟我以饥歼尔种类、尔之遗民、必见杀戮、</p>
<p>31门其号啕、邑其呼喊、非利士全地欤、尔消亡矣、盖将有烟自北而来、无离其行伍者、</p>
<p>32此国之使、何以答之、曰、耶和华建锡安、其贫民托庇于斯焉、</p>

</div>
