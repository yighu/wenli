
<div>
<h3>第十三章</h3>
<p>1亚伯兰挈妻与罗得、及凡所有、出埃及而南往、</p>
<p>2富有金银牲畜、</p>
<p>3自南而行、历程至伯特利、昔张幕之所、在伯特利与艾之间、</p>
<p>4即前筑坛之处、于彼吁耶和华名、</p>
<p>5偕行之罗得、亦有牛羊帷幕、</p>
<p>6二人之业浩繁、其地莫能容、弗获同处、</p>
<p>7时、迦南与比利洗二族、犹居斯土、亚伯兰之牧者、与罗得之牧者争、</p>
<p>8亚伯兰谓罗得曰、尔我乃骨肉之亲、不可相争、尔牧我牧、何竞之有、</p>
<p>9地非具在尔前乎、尔其与我区别、尔左则我右、尔右则我左、</p>
<p>10时、所多玛蛾摩拉、未为耶和华所灭、自约但平原、至于琐珥、土皆润泽、如耶和华囿、与埃及地等、</p>
<p>11罗得举目观之、遂择约但平原而东徙、二人相别、</p>
<p>12亚伯兰居迦南地、罗得寓平原之邑、迁徙其幕、至所多玛、</p>
<p>13所多玛人作恶、重获罪于耶和华、○</p>
<p>14罗得别后、耶和华谕亚伯兰曰、尔其由此举目、以观东西南北、</p>
<p>15凡所见之地、我必赐尔、及尔苗裔、永世弗替、</p>
<p>16使尔苗裔如尘埃然、有能核尘埃之数者、则尔苗裔、亦可计矣、</p>
<p>17尔起遍历斯土、纵横而行、我必以之赐尔、</p>
<p>18亚伯兰遂迁幕、至希伯仑、近幔利之橡而居、为耶和华筑坛焉、</p>

</div>
