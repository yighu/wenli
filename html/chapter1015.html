
<div>
<h3>第一章</h3>
<p>1上帝子耶稣基督福音之始、</p>
<p>2如先知以赛亚所载云、我遣我使在尔前、以修尔路、</p>
<p>3有呼于野者、其声云、备主路、直其径、</p>
<p>4约翰至、在野施洗、宣改悔之洗礼、俾罪得赦、</p>
<p>5举犹太地、及耶路撒冷人、皆出就之、在约但河受其洗、而承己罪、</p>
<p>6约翰身衣驼毛、腰束革带、食则蝗虫野蜜、</p>
<p>7宣言曰、有后我来者、尤胜于我、即屈身解其履带、我亦弗堪、</p>
<p>8我洗尔以水、彼将洗尔以圣神焉、○</p>
<p>9时耶稣来自加利利之拿撒勒、在约但受洗于约翰、</p>
<p>10由水而上、见天裂、圣神如鸽临之、</p>
<p>11自天有声云、尔乃我之爱子、我所欣悦者、○</p>
<p>12圣神即促耶稣适野、</p>
<p>13在彼四旬、见试于撒但、与野兽处、天使事之、○</p>
<p>14约翰下狱后、耶稣至加利利宣上帝福音、</p>
<p>15曰、期已届矣、上帝国迩矣、宜改悔、信福音、○</p>
<p>16耶稣经行加利利海滨、见西门与其弟安得烈、施网于海、盖渔者也、</p>
<p>17耶稣谓之曰、从我、我将使尔为渔人者焉、</p>
<p>18即舍网从之、</p>
<p>19少进、见西庇太之子雅各、与其弟约翰、在舟补网、</p>
<p>20招之、遂别父及佣人于舟而从焉、○</p>
<p>21进迦百农、适安息日、耶稣入会堂训诲、</p>
<p>22众奇其训、以其训人如操权者、非若士子也、</p>
<p>23会堂中有患邪鬼者、</p>
<p>24呼曰、拿撒勒耶稣、我侪与尔何涉、尔来灭我乎、我识尔为谁、乃上帝之圣者、</p>
<p>25耶稣斥之曰、缄尔口、出之、</p>
<p>26邪鬼拘挛其人、大呼而出、</p>
<p>27众骇异、相问曰、此何耶、乃新教也、盖彼以权命邪鬼、而邪鬼顺之、</p>
<p>28其声名遂洋溢于加利利四境、○</p>
<p>29甫出会堂、与雅各约翰、进西门安得烈家、</p>
<p>30西门之妻母病热偃卧、或以告耶稣、</p>
<p>31耶稣前执其手、起之、热即退、妇遂供事之、○</p>
<p>32及暮、日入时、有携诸病者、患鬼者、就之、</p>
<p>33举邑皆集于门、</p>
<p>34耶稣医诸病者、且逐多鬼、不许鬼言、以其识己也、○</p>
<p>35诘朝昧爽、耶稣兴、出而适野祈焉、</p>
<p>36西门与同人迹其所往、</p>
<p>37既遇之、曰、众寻尔、</p>
<p>38耶稣曰、偕我往附近乡邑、亦宣教于彼、盖我为是而来也、</p>
<p>39遂遍进加利利会堂、宣教逐鬼、○</p>
<p>40有癞者就之、跪而求曰、尔如允、必能洁我、</p>
<p>41耶稣悯焉、伸手抚之、曰、吾允矣、尔其洁哉、</p>
<p>42癞即除、其人洁矣、</p>
<p>43耶稣严戒而遣之、</p>
<p>44曰、慎勿告人、但往示身于祭司、因尔获洁、献摩西所命之礼、以证于众、</p>
<p>45其人出、广宣而播扬之、致耶稣不复显然入城、爰居于野、四方就之、</p>

</div>
