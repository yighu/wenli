
<div>
<h3>第三章</h3>
<p>1先知哈巴谷之祷语、心感神游之词章、○</p>
<p>2耶和华欤、我闻尔之声誉而惧、耶和华欤、求尔于此数年中、复兴尔工、于此数年中显著之、震怒之际、仍怀矜悯之念、</p>
<p>3上帝自提幔来、圣者自巴兰山至、其荣蔽诸天、赞美遍大地、</p>
<p>4朗耀如日华、其手发光芒、能力蕴于其中、</p>
<p>5疫疠行于其前、火箭出于其下、</p>
<p>6彼立、则震动大地、彼视、则激触列邦、恒在之山崩颓、永存之岭倾陷、其道亘古如斯、</p>
<p>7我见古珊之幕遭难、米甸之帷动摇、</p>
<p>8耶和华乘马、驾拯救之车、岂忿诸河、恚诸川、怒沧海乎、</p>
<p>9尔弓出弢、尔矢皆中、使河决地、</p>
<p>10诸山见尔而战栗、大水奔流、深渊发声、波涛激跃、</p>
<p>11尔矢激射、尔戈闪烁、日月因之停于其宫、</p>
<p>12尔发忿遍行大地、尔震怒蹂躏列邦、</p>
<p>13尔出以救尔民、拯尔受膏者、尔击恶者之首、毁其室、露其址、至于尽处、</p>
<p>14尔以戈矛、刺其战士之首、彼众来如飓风、使我四散、其所喜者、暗噬贫民、</p>
<p>15尔乘马践海、经汹涌之大水、○</p>
<p>16我既闻之、我体战栗、我唇颤动、骸骨若朽、我战栗于我所、我惟静默、以俟患难之日至、犯境之民来、</p>
<p>17无花果虽不舒蕊、葡萄树虽不结实、橄榄无所产、田亩不出粮、牢中绝羊、阑内无牛、</p>
<p>18我犹因耶和华而欢欣、为救我之上帝而喜乐、</p>
<p>19主耶和华为我之力、使我足疾若麀、俾我履于崇高之处、斯歌使伶长鼓琴歌之、</p>

</div>
