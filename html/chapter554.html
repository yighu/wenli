
<div>
<h3>第三十四章</h3>
<p>1以利户又曰、</p>
<p>2尔哲人乎、其听我言、尔达人乎、侧耳而听、</p>
<p>3盖耳之察言、犹口之尝食、</p>
<p>4我侪当择其正、共喻其善、</p>
<p>5约伯尝曰、我乃义、而上帝夺我理、</p>
<p>6我虽直、而视我为诳、虽无过、而我创不可疗、</p>
<p>7谁如约伯饮侮慢、如饮水、</p>
<p>8与作孽者为侣、与恶人同行、</p>
<p>9彼云、人乐上帝、无所裨益、</p>
<p>10故尔智者、其听我言、上帝决不为恶、全能者断不作孽、</p>
<p>11乃必按人所为而报之、依人所行而施之、</p>
<p>12上帝诚不为恶、全能者必不背义、</p>
<p>13其治地之任、谁畀之、其理世之职、谁托之、</p>
<p>14彼若定志为己、使神与气归之、</p>
<p>15则凡有血气者必偕亡、世人咸归于土、</p>
<p>16尔若有智、则当聆此、谛听我言、</p>
<p>17恶义者、岂得操权乎、秉公有能者、尔岂罪之乎、</p>
<p>18谓君王曰、尔为鄙陋、谓侯伯曰、尔为邪恶、其宜乎、</p>
<p>19况不偏视王公、不歧视贫富者乎、盖皆其所造也、</p>
<p>20中夜俄顷之间、彼众死亡、庶民被震而逝、强者见逐、非假人手、</p>
<p>21其目鉴人道途、观人步履、</p>
<p>22无幽暗晦冥、俾恶人自匿、</p>
<p>23上帝于人、无庸再三思维、始令受鞫于其前、</p>
<p>24彼折有能之辈、其术莫测、使他人代其职、</p>
<p>25彼原悉其所行、夜间倾之、使之灭亡、</p>
<p>26以之为恶、击之于众前、</p>
<p>27盖彼悖逆、不从上帝、不顾厥道、</p>
<p>28致令贫乏者之哀求、达于其前、受虐者之呼吁、为其所闻、</p>
<p>29上帝安人、谁能罪之、上帝掩面、谁能觐之、于国于人皆然、</p>
<p>30致不虔者、不得操权、免其罔民、</p>
<p>31有谁谓上帝曰、我既受责、不再犯罪、</p>
<p>32我所不明、请尔示我、若曾行恶、不复为之、</p>
<p>33上帝之报、必徇尔意、而尔弗受乎、尔自择之、我不与也、如有所知、尚其言之、</p>
<p>34有智之士、凡闻我言之达人、必谓我曰、</p>
<p>35约伯所言无知、其词不慧、</p>
<p>36愿约伯被试至极、以其辩同于恶人也、</p>
<p>37其罪之上、加以悖逆、在我侪中鼓掌、对于上帝、啧有烦言、</p>

</div>
