
<div>
<h3>第三十三章</h3>
<p>1雅各举目、见以扫率四百人至、遂区别诸子、付与利亚拉结暨二婢、</p>
<p>2置二婢及其子于前、利亚及其子于中、拉结及约瑟于后、</p>
<p>3己则先行、俯伏者七、方近厥兄、</p>
<p>4以扫趋迎、抱颈接吻、彼此涕泣、</p>
<p>5以扫见妇与子、问偕尔者何人、曰、上帝施恩、赐仆之子、</p>
<p>6二婢及其子前而拜、</p>
<p>7利亚及其子前而拜、后拉结及约瑟、亦前而拜、</p>
<p>8以扫曰、我所遇之群畜何意、曰、望沾恩于主、</p>
<p>9曰、吾弟、我已足矣、尔所有者存之、</p>
<p>10曰、勿尔、若沾尔恩、请受我礼、盖我觌尔面、蒙尔悦纳、如觌上帝面然、</p>
<p>11上帝施恩、使我富有、请受所奉之礼、迫之乃受、</p>
<p>12以扫曰、吾侪启行而往、我为尔先导、</p>
<p>13曰、主知我之子女犹稚、而牛羊方字、若一日亟驱之、则群畜尽死、</p>
<p>14请我主前往、仆率子女牲畜、依其步履、徐徐而进、诣我主于西珥、</p>
<p>15曰、容我留从者数人、与尔偕行、曰、焉用此、惟得沾主恩足矣、</p>
<p>16是日以扫返于西珥、</p>
<p>17雅各至疏割、为己筑室、为畜作庐、故其地名曰疏割、○</p>
<p>18雅各自巴旦亚兰安然而归、至迦南地示剑邑、张幕其东、</p>
<p>19后出百金、与示剑父哈抹子孙、以购张幕之所、</p>
<p>20在彼筑坛、名之曰上帝以色列之上帝、</p>

</div>
