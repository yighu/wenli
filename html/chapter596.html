
<div>
<h3>第三十四篇</h3>
<p>大卫在亚比米勒前佯狂见驱而去乃作此词○</p>
<p>1我恒颂耶和华、赞美之言、常在我口兮、</p>
<p>2我心因耶和华而夸、谦逊之人、闻之则喜兮、</p>
<p>3尔其偕我称耶和华为大、共尊其名兮、</p>
<p>4我求耶和华、蒙其俞允、拯我脱诸恐惧兮、</p>
<p>5瞻望之者、其容有光、永不赧颜兮、</p>
<p>6贫人呼吁、耶和华垂听、援于诸难兮、</p>
<p>7耶和华之使者列营、以环寅畏之人、而拯救之兮、</p>
<p>8尔其试之、则知耶和华乃善、托庇于彼者、其有福兮、</p>
<p>9诸圣民欤、宜寅畏耶和华、寅畏之者、不至匮乏兮、</p>
<p>10维彼稚狮、匮食而饥、寻求耶和华者、福祉罔缺兮、</p>
<p>11小子欤、来听之、我以寅畏耶和华之道训尔兮、</p>
<p>12孰好生命、欲享遐龄、以纳福祉、</p>
<p>13当扪尔舌、勿出恶言、宜缄尔口、勿道诈语、</p>
<p>14去恶行善、寻求和平、而追随之兮、</p>
<p>15耶和华目注义人、耳听其呼吁、</p>
<p>16以怒容向行恶者、绝其志于世兮、</p>
<p>17义人呼吁、耶和华垂听、援于诸难兮、</p>
<p>18伤心者耶和华近之、痛心者拯之兮、</p>
<p>19义者患难孔多、耶和华悉拯之、</p>
<p>20保卫其骨、无一摧残兮、</p>
<p>21行恶者必杀于恶、憾义者必服厥罪、</p>
<p>22耶和华救赎其仆之魂、托庇于彼者、无有服罪兮、</p>

</div>
