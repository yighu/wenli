
<div>
<h3>第二章</h3>
<p>1厥后、大卫询于耶和华曰、我往犹大之邑可否、耶和华曰、可、曰、当往何邑、曰、希伯仑、</p>
<p>2大卫遂往、其二妻、耶斯列女亚希暖、与曾适迦密人拿八之亚比该亦往、</p>
<p>3大卫率从者、及其眷聚咸至、居希伯仑诸邑、</p>
<p>4犹大人至、膏大卫为犹大族王、○</p>
<p>5或告大卫曰、葬扫罗者、乃基列雅比人也、大卫遣使诣基列雅比人曰、尔厚待尔主扫罗而葬之、愿耶和华锡嘏于尔、</p>
<p>6尔既行此、愿耶和华以仁慈诚实待尔、我亦报尔之恩、</p>
<p>7尔主扫罗既没、犹大族膏我为其王、尔当强乃手而奋勇、○</p>
<p>8扫罗军长尼珥子押尼珥、携扫罗子伊施波设济河、至玛哈念、</p>
<p>9立之为王、治基列、亚书利、耶斯列、以法莲、便雅悯、及以色列众、</p>
<p>10扫罗子伊施波设立为以色列王、时年四十、在位二年、惟犹大族从大卫、</p>
<p>11大卫在希伯仑为犹大族王、历七年有六月、○</p>
<p>12尼珥子押尼珥、及扫罗子伊施波设之臣仆、出玛哈念、至基遍、</p>
<p>13洗鲁雅子约押、及大卫之臣仆亦出、相遇于基遍池侧、一军坐池左、一军坐池右、</p>
<p>14押尼珥谓约押曰、任少者起而戏于我前、约押曰、可、</p>
<p>15遂起、各如其数而过、属便雅悯、及扫罗子伊施波设者十二人、大卫之仆从十二人、</p>
<p>16互相执首、以刃刺胁、彼此偕仆、故其处称曰希利甲哈素林、即在基遍、</p>
<p>17是日战势剧烈、押尼珥与以色列人、败于大卫之仆从前、</p>
<p>18有洗鲁雅三子、约押、亚比筛、亚撒黑在彼、亚撒黑足疾如野鹿、</p>
<p>19追袭押尼珥、不偏于左、不偏于右、</p>
<p>20押尼珥回顾曰、汝为亚撒黑乎、曰、是也、</p>
<p>21曰、尔其偏于左右、执一少者、夺其兵甲、惟亚撒黑仍追不舍、</p>
<p>22押尼珥曰、其偏之、不我追、奚使我击尔仆地、若然、我何面目、与尔兄约押相见、</p>
<p>23惟彼弗偏、于是押尼珥以枪??刺其腹、自后而出、遂仆而死、凡至其死所者、皆止焉、</p>
<p>24约押及亚比筛追押尼珥、至基亚相对之亚玛冈、在基遍野之道、时日入矣、</p>
<p>25便雅悯人咸集、从押尼珥、成为一队、立于冈巅、</p>
<p>26押尼珥呼约押曰、刃之吞人、永不已乎、岂不知终必有苦乎、民追兄弟、尔不止之、将至何时、</p>
<p>27约押曰、我指维生上帝而誓、如尔无言启衅、则民清晨已返、不追兄弟、</p>
<p>28于是约押吹角、民众乃止、不追以色列人、不复战鬬、</p>
<p>29押尼珥及其从者、终夜而行、经亚拉巴、济约但、越毕伦、至玛哈念、○</p>
<p>30约押追押尼珥而归、集其民众、大卫仆从少十九人、及亚撒黑、</p>
<p>31便雅悯人及押尼珥之从者、为大卫仆从所杀者、三百六十人、</p>
<p>32众舁亚撒黑、葬于父墓、在伯利恒、约押及从者、终夜而行、至希伯仑、时适黎明、</p>

</div>
