
<div>
<h3>第二章</h3>
<p>1耶和华之使者自吉甲上至波金、曰、我使尔出埃及、携至所誓尔祖之地、曾言与尔之约、永久不废、</p>
<p>2勿与斯土之民立约、必毁其坛、而尔不听我言、果何为哉、</p>
<p>3故我又曰、必不逐斯民于尔前、彼将为尔胁下之棘、其神将为尔擭、</p>
<p>4耶和华之使者向以色列众言此、民遂大声号哭、</p>
<p>5名其地曰波金、在彼献祭于耶和华、○</p>
<p>6昔约书亚遣民、以色列人各归其业、据有斯土、</p>
<p>7约书亚存日、以色列人奉事耶和华、约书亚卒后、长老尚在时、亦然、以斯长老见耶和华为以色列人所行大事也、</p>
<p>8耶和华仆、嫩之子约书亚卒、年百有十岁、</p>
<p>9葬于其业之界、即亭拿希列、在以法莲山地、迦实冈北、</p>
<p>10斯代之人、咸归其祖、又兴一代、不知耶和华、及其为以色列人所行之事、○</p>
<p>11以色列人行耶和华所恶、崇事巴力、</p>
<p>12违弃耶和华、其祖之上帝、即导之出埃及者、而从四周诸族之神、向之跪拜、激耶和华怒、</p>
<p>13违弃耶和华、而崇事巴力、暨亚斯他录、</p>
<p>14耶和华怒以色列族、付于虏者之手、鬻于四周之敌、使不能御之、</p>
<p>15无论何往、耶和华以灾祸击之、如其誓言、民极困苦、</p>
<p>16耶和华兴起士师、拯民于虏者之手、</p>
<p>17乃民不听士师、徇欲而从他神、向之跪拜、速违厥祖所行之道、不效其从耶和华之命、</p>
<p>18耶和华既为兴起士师、则偕之拯民于敌手、至终其世、盖耶和华见民受人虐迫而哀叹、乃回其意、</p>
<p>19迨士师没后、民仍转而行恶、较甚于祖、从事他神、而跪拜之、不改其行、与其顽梗、</p>
<p>20耶和华怒以色列人曰、斯民乃背我命其祖所守之约、不听我言、</p>
<p>21故约书亚卒时所遗诸族、我必不复逐之、</p>
<p>22以试以色列族效其列祖、遵行耶和华之道否、</p>
<p>23耶和华遂留此诸族、不速逐之、亦不付于约书亚手、</p>

</div>
