
<div>
<h3>第五章</h3>
<p>1耶稣见众、乃登山、既坐、门徒就焉、</p>
<p>2启口训之曰、</p>
<p>3虚心者福矣、以天国为其有也、</p>
<p>4哀恸者福矣、以其将受慰也、</p>
<p>5温柔者福矣、以其将承地也、</p>
<p>6饥渴慕义者福矣、以其将得饱也、</p>
<p>7矜恤者福矣、以其将见矜恤也、</p>
<p>8清心者福矣、以其将见上帝也、</p>
<p>9致和者福矣、以其将称为上帝子也、</p>
<p>10为义而见窘逐者福矣、以天国为其有也、</p>
<p>11人为我而诟尔、窘尔、妄以诸恶诬尔、则尔福矣、</p>
<p>12宜欣喜欢乐、以尔在天之赏大也、盖前乎尔之先知、人亦如是窘逐之、○</p>
<p>13尔乃世之盐、盐失其味、何以复之、后无所用、惟弃于外、为人所践耳、</p>
<p>14尔乃世之光、邑建于山、不能隐也、</p>
<p>15人燃灯、不置斗下、乃置檠上、则普照同室之人、</p>
<p>16如是、尔之光亦当照乎人前、俾人见尔善行、荣尔在天之父焉、○</p>
<p>17勿意我来废律、或先知也、我来非以废之、乃以成之、</p>
<p>18我诚语汝、天地未废、律之一点一画必不废、迨皆成焉、</p>
<p>19故废此诫至微之一、又以是训人者、在天国必谓之至微、惟遵行之、且以训人者、在天国必谓之大也、</p>
<p>20我语汝、傥尔之义、无以尚乎士子法利赛人之义、断不能入天国也、○</p>
<p>21尔闻有语古人云、勿杀、杀则干乎鞫、</p>
<p>22惟我语汝、怒兄弟者干乎鞫、谓兄弟曰愚者、干乎公会、曰妄者、干乎火狱、</p>
<p>23故尔献礼于坛时、而念兄弟与尔有隙、</p>
<p>24则留礼物于坛前、先往和乃兄弟、然后来献尔礼物焉、</p>
<p>25讼尔者尚偕尔于途、急与之和、恐付尔于士师、士师付尔于??、而下于狱、</p>
<p>26我诚语汝、非毫厘尽偿、断不得出也、○</p>
<p>27尔闻有言、勿淫、</p>
<p>28惟我语汝、见色而好之者、心已淫之矣、</p>
<p>29设也右目陷尔于罪、原文作致尔倾跌下同则抉而弃之、宁丧百体之一、勿全身委地狱、</p>
<p>30设也右手陷尔于罪、则断而弃之、宁丧百体之一、勿全身入地狱、</p>
<p>31又言若人出妻、宜以离书与之、</p>
<p>32惟我语汝、非以奸故而出妻、是使之淫也、娶所出之妻者、亦淫也、○</p>
<p>33尔又闻有语古人云、勿背誓、誓必偿之于主、</p>
<p>34惟我语尔、概勿誓、勿指天、以天乃上帝座也、</p>
<p>35勿指地、以地乃其足几也、勿指耶路撒冷、以其为大君之京师也、</p>
<p>36勿指尔首而誓、以尔不能使首之一发、为黑为白也、</p>
<p>37顾尔之言、宜是是否否、过此则出于恶者也、○</p>
<p>38尔闻有言、目偿目、齿偿齿、</p>
<p>39惟我语汝、勿与恶者敌、或批尔右颊、并转左颊以向之、</p>
<p>40或欲讼尔、索尔里衣、即外服亦听其取之、</p>
<p>41或强尔行一里、则偕之行二里、</p>
<p>42求尔者与之、借尔者勿却、○</p>
<p>43尔闻有言、邻则爱之、敌则恶之、</p>
<p>44惟我语汝、敌尔者爱之、窘逐尔者、为之祈祷、</p>
<p>45则可为尔天父之子、盖天父使日照于善不善者、雨降于义不义者也、</p>
<p>46尔若爱乎爱尔者、有何赏耶、税吏不亦然乎、</p>
<p>47尔惟问安于兄弟、有何过人耶、异邦人不亦然乎、</p>
<p>48故当纯全、若尔天父焉、</p>

</div>
