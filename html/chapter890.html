
<div>
<h3>第十四章</h3>
<p>1以色列长老数人诣我、坐于我前、</p>
<p>2耶和华谕我曰、</p>
<p>3人子欤、斯人纳其偶像于心、置陷罪之窒碍于前、我岂听其咨诹乎、</p>
<p>4尔当告之曰、主耶和华云、以色列家中、凡纳其偶像于心、置陷罪之窒碍于前、而诣先知者、我耶和华必循其偶像之众多而应之、</p>
<p>5以以色列家之心欲而获之、因其崇事偶像、而疏远我、</p>
<p>6当告以色列家曰、主耶和华云、尔宜转离尔之偶像、反背可恶之事、</p>
<p>7以色列家人、及旅以色列中之外人、凡离我而纳其偶像于心、置陷罪之窒碍于前、而诣先知、咨诹于我者、我耶和华必自应之、</p>
<p>8我必怒颜向之、使其令人骇异、为鉴戒、作话柄、绝之于我民中、尔则知我乃耶和华、</p>
<p>9如先知被诱而宣言、乃我耶和华使然、我必伸手其上、灭之于我民以色列中、</p>
<p>10彼必各负其罪、先知之罪、与询之者之罪同科、</p>
<p>11使以色列家、不复迷罔而离我、干罪染污、则为我民、我为其上帝、主耶和华言之矣、○</p>
<p>12耶和华谕我曰、</p>
<p>13人子欤、如国干咎、获罪于我、我则伸手其上、绝其所恃之粮、降以饥馑、绝其人畜、</p>
<p>14虽挪亚但以理约伯三人、在于其中、惟以己义、自救生命而已、主耶和华言之矣、</p>
<p>15我若使暴兽经于其地、而毁坏之、致成荒芜、因兽之故、无人过之、</p>
<p>16虽此三人在于其中、我指己生而誓、彼不得救其子女、惟救己而已、地必荒芜、主耶和华言之矣、</p>
<p>17我若使锋刃临于斯土、曰锋刃欤、遍经斯地、绝其人畜、</p>
<p>18虽此三人在于其中、我指己生而誓、彼不得救其子女、惟救己而已、主耶和华言之矣、</p>
<p>19我若使疫疠流行斯土、泄忿而流其血、绝其人畜、</p>
<p>20虽挪亚但以理约伯在于其中、我指己生而誓、彼不得救其子女、惟以己义、自救生命而已、主耶和华言之矣、</p>
<p>21主耶和华曰、我以我之四重灾、即锋刃、饥馑、暴兽、疫疠、降于耶路撒冷、绝其人畜、其害岂非尤甚乎、</p>
<p>22虽然、邑中尚有遗民、子女被携而出、至于尔所、尔曹见其所行所为、则于我降灾耶路撒冷之事、而得慰藉、</p>
<p>23尔曹见其所行所为、必得慰藉、亦知我所行于耶路撒冷者、非出无因、主耶和华言之矣、</p>

</div>
