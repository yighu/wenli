
<div>
<h3>第六章</h3>
<p>1人民繁衍于地、乃生女子、</p>
<p>2上帝子见其艳丽、随意遴选、娶以为室、</p>
<p>3耶和华曰、人既属乎形躯、我神必不恒居其中、然其时日、尚可延至一百二十年、</p>
<p>4时、有伟人在世、厥后、上帝子与世人之女同室、生子为上古英武有名之人、○</p>
<p>5耶和华鉴观世人、罪恶贯盈、心所图维、恒为邪慝、</p>
<p>6乃悔造人于地、心焉忧之、</p>
<p>7耶和华曰、将以我所造之人、以及牲畜昆虫飞鸟、翦灭于地、盖我造之而悔矣、</p>
<p>8惟挪亚沾恩于耶和华前、○</p>
<p>9挪亚世纪、其略如左、彼乃义人、于当世为完人、与上帝偕行、</p>
<p>10所生三子、闪、含、雅弗、</p>
<p>11举世败坏于上帝前、强暴充塞、</p>
<p>12上帝见世败坏、凡有血气者、行为邪僻、○</p>
<p>13上帝谕挪亚曰、凡有血气者、厥期已尽、盖其强暴遍满于地、我将并地而灭之、</p>
<p>14尔以柏木造方舟、中分为舱、内外涂以沥青、</p>
<p>15其式长三百肘、广五十肘、高三十肘、</p>
<p>16舟上作牖、高一肘、旁置一门、必作三层、分上中下焉、</p>
<p>17我必使洪水泛滥于地、以灭天下有血气之生物、凡在地者、沦胥以亡、</p>
<p>18惟我与尔约、尔与妻子及媳、悉入于舟、</p>
<p>19将诸生物族类、牝牡各一、挈之入舟、同保厥生、</p>
<p>20禽鸟牲畜昆虫、皆各从其类、须以偶至、以全其生、</p>
<p>21蓄诸食品、备尔与物所食、</p>
<p>22挪亚悉遵上帝命而行、</p>

</div>
