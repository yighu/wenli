
<div>
<h3>第十三章</h3>
<p>1此皆我目击之、我耳闻而悉之、</p>
<p>2尔所知者、我亦知之、不亚于尔、</p>
<p>3我诚欲与全能者言、与上帝辩、</p>
<p>4尔乃造妄言者、俱为无用之医、</p>
<p>5愿尔缄默无言、斯为尔智、</p>
<p>6请听我之分析、聆我口诉、</p>
<p>7尔为上帝出妄语、言诡词乎、</p>
<p>8尔徇上帝之情、为之争辩乎、</p>
<p>9上帝究尔、岂为美乎、岂可欺上帝、如人之欺人乎、</p>
<p>10尔若暗然徇情、彼必谴尔、</p>
<p>11其尊荣不令尔畏乎、其威烈不临于尔乎、</p>
<p>12尔之格言、乃灰尘之格言、尔之保障、乃土壤之保障、</p>
<p>13尔其缄默、容我言之、无论何遇、我自当之、○</p>
<p>14我胡为悬己肉于齿、置己命于手乎、</p>
<p>15彼必杀我、我无所望、然必以我所行、白于其前、</p>
<p>16不虔之人、不得诣之、此为我得救之望也、</p>
<p>17愿尔谛听我言、容我之词、入尔之耳、</p>
<p>18今我既陈我事、知己为义、</p>
<p>19谁与我辩、有之、我则缄默、绝气而亡、</p>
<p>20惟有二事、莫行于我、则我不避尔面、</p>
<p>21即撤尔手离我、勿以威烈怖我、</p>
<p>22于是尔问我对、抑我陈尔答、</p>
<p>23我愆我罪几何、请以我之罪过示我、</p>
<p>24尔何掩面、以我为雠、</p>
<p>25尔岂迫风飘之落叶、逐枯槁之草芥乎、</p>
<p>26乃录苦事以惩我、使任幼年之罪责、</p>
<p>27尔桎我足、察我蹊径、限我步履、</p>
<p>28我如已腐之物、为蠹所坏之衣、</p>

</div>
