
<div>
<h3>第五章</h3>
<p>1凡信耶稣为基督者、由上帝而生也、凡爱生之者、亦爱其所生者也、</p>
<p>2我侪若爱上帝而行其诫、则知爱上帝诸子矣、</p>
<p>3夫爱上帝也者、守其诫是也、且其诫非难任也、</p>
<p>4盖凡由上帝而生者胜乎世、其所以胜世者、我之信也、</p>
<p>5胜世者谁、非信耶稣为上帝子者乎、</p>
<p>6此乃以水以血而来者、即耶稣基督也、非独以水、乃以水与血、</p>
<p>7证之者圣神也、圣神即真理也、</p>
<p>8盖为证者有三、神也、水也、血也、此三者合于一也、</p>
<p>9夫人之证、我若受之、则上帝之证为尤大、此上帝之证、即证其子也、</p>
<p>10信上帝子者、在己有此证、不信上帝者、则以之为诳、因不信上帝为其子之证也、</p>
<p>11其证即上帝以永生赐我侪、而此生在其子也、</p>
<p>12有子者则有生、未有上帝子者、未有生也、○</p>
<p>13我书此遗尔信上帝子之名者、俾知尔有永生、</p>
<p>14我侪若依其旨而求、彼必听我、此我侪毅然于其前也、</p>
<p>15若知有求必听、即知所求于彼者则得之、</p>
<p>16人见兄弟干罪不至于死、则祈求之、上帝必予之以生、即予干罪不至于死者、有至于死之罪、我言祈求、非指此也、</p>
<p>17凡不义皆罪也、亦有罪不至于死者、○</p>
<p>18我知凡由上帝而生者不干罪、生于上帝者则自守、 而恶者无从措手也、</p>
<p>19且知我侪由于上帝、而举世附于恶者、</p>
<p>20又知上帝子已至、赐我颖悟、使识真者、我侪在真者中、即在其子耶稣基督中也、此乃真上帝、亦永生也、</p>
<p>21小子乎、宜自守、而远偶像、</p>

</div>
