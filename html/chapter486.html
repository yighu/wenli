
<div>
<h3>第三十五章</h3>
<p>1约西亚在耶路撒冷守逾越节、奉事耶和华、正月十四日、宰逾越节羔、</p>
<p>2王立祭司、以任厥职、勉其供耶和华室之役事、</p>
<p>3谕诲以色列众之利未人、即区别为圣归于耶和华者、曰、当以圣匮、置于以色列王、大卫子所罗门所建之室、不复肩负、宜奉事尔之上帝耶和华、服事其民以色列、</p>
<p>4亦当自备、按尔宗族、循尔班列、遵以色列王大卫、及其子所罗门所书者、</p>
<p>5立于圣所、循尔昆弟宗族之班列、各班当有利未人、</p>
<p>6宰逾越节羔、自洁、为尔昆弟备之、遵耶和华藉摩西所谕之言、</p>
<p>7约西亚赐在彼之民、绵羊羔山羊羔三万、牡牛三千、以为逾越节之祭品、悉自王产取之、</p>
<p>8王之牧伯亦乐输祭品、予民及祭司利未人、司上帝室者、希勒家、撒迦利亚、耶歇、予祭司羔羊二千六百、牡牛三百、以为逾越节之祭品、</p>
<p>9利未族长歌楠雅、与其昆弟示玛雅、拿坦业、及哈沙比雅、耶利、约撒拔、予利未人羔羊五千、牡牛五百、以为逾越节之祭品、</p>
<p>10于是役事俱备、祭司立于其所、利未人循其班列而立、俱遵王命、</p>
<p>11利未人宰逾越节羔、祭司由其手受血沃之、利未人剥皮、</p>
<p>12所献燔祭、循其宗族班列、以颁于民、俾献于耶和华、循摩西书所载、颁牛亦如是、</p>
<p>13循其常例、火炙逾越节羔、其余圣祭、烹于釜鼎镬、速颁于民、</p>
<p>14厥后、为己及祭司备之、盖祭司即亚伦子孙、献燔祭与脂至夕、故利未人为己及祭司备之、</p>
<p>15讴歌者亚萨裔、立于其所、循大卫亚萨希幔、及王之先见耶杜顿所命、阍人在各门、无庸离其职守、因其昆弟利未人为之备也、</p>
<p>16是日供役于耶和华、其事俱备、即守逾越节、献燔祭于耶和华坛、循约西亚王所命、</p>
<p>17维时、在彼之以色列人守逾越节、及除酵节七日、</p>
<p>18自先知撒母耳以来、在以色列、未尝守如是之逾越节、以色列列王守逾越节、未有若约西亚、与祭司利未人、及同在之犹大与以色列众、并耶路撒冷居民所守者、</p>
<p>19守此逾越节、乃约西亚在位之十八年也、○</p>
<p>20嗣后约西亚修殿既毕、埃及王尼哥上攻伯拉河滨之迦基米施、约西亚出而御之、</p>
<p>21尼哥遣使谓约西亚曰、犹大王欤、我与尔何与、我今来此、非欲攻尔、乃攻与我战鬬之族、上帝命我速行、彼既偕我、尔勿敌上帝、免为所灭、</p>
<p>22惟约西亚不转离之、乃改装往战、不听上帝藉尼哥所谕之言、遂至米吉多谷以战、</p>
<p>23射者射约西亚王、王谓仆曰、我受重创、载我出陈、</p>
<p>24仆乃扶之下车、易以所备副车、载至耶路撒冷而卒、葬于列祖之墓、举犹大及耶路撒冷之众、为之哀悼、</p>
<p>25耶利米为约西亚作哀歌、讴歌之男女哀悼时、亦言及约西亚、迄于今日、在以色列中、定为常例、其歌载于哀歌书、</p>
<p>26约西亚其余事迹、及其遵耶和华律所载而行之善、</p>
<p>27自始至末、俱载于以色列犹大列王纪、</p>

</div>
