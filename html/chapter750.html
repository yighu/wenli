
<div>
<h3>第五章</h3>
<p>1良人曰我姊妹、我新妇、我入我园、采我没药与香品、食我蜂房与甘蜜、饮我酒醴及乳酪、友朋其食之、良朋其饮之、且多饮之、</p>
<p>2书拉密女曰我身寝而心寤、闻我所爱者之声、叩门曰、我姊妹、我嘉偶、我鸽、我完人欤、为我启门、我首蒙露、我发为夜露所霑、</p>
<p>3我曰、我已解衣、焉能复衣、我已濯足、焉可再污、</p>
<p>4我所爱者、伸手入于门隙、我则为之心动、</p>
<p>5遂起、为所爱者启门、手滴没药、指滴没药之汁、沾濡门楗、</p>
<p>6我为所爱者启门、惟彼已退而去、彼言时、我则魂消、求之不得、呼之莫应、</p>
<p>7巡城之卒遇我、击而伤我、守垣者夺我帔、</p>
<p>8耶路撒冷诸女欤、如遇我所爱者、我嘱尔告之、言我因爱致疾、</p>
<p>9耶路撒冷女曰诸女之美者欤、尔所爱者、较他人所爱者、何所愈乎、尔所爱者、较他人所爱者何所愈、尔乃嘱我若此、</p>
<p>10对曰我所爱者、色白而红、冠乎万人、</p>
<p>11首若精金、发密而卷、色黑如鸦、</p>
<p>12目若溪滨之鸽、洗涤以乳、止于满溢之溪、</p>
<p>13颊若香花畦、又如香草垄、唇若百合花、且滴没药汁、</p>
<p>14手若金管、嵌以黄玉、身若象牙、饰以碧玉、</p>
<p>15胫若白石之柱、置于精金之座、形状如利巴嫩、秀美如香柏木、</p>
<p>16其口甚甘、其人全体可爱、耶路撒冷诸女欤、此为我之所爱、我之良朋、</p>

</div>
