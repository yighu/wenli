
<div>
<h3>第二十四章</h3>
<p>1全能者既定鞫期、识之者何不见其日乎、</p>
<p>2有人迁移地界、夺群畜而牧之、</p>
<p>3驱孤子之驴、取嫠妇之牛为质、</p>
<p>4使贫者避道、世间穷民、尽皆藏匿、</p>
<p>5彼等有若野驴、出而操作、亟于觅食、广漠之地、给食其子、</p>
<p>6各于田间、刈其野谷、摘恶人所遗之葡萄、</p>
<p>7夜间露体而偃卧、寒时无衣以蔽身、</p>
<p>8为山雨所淋、因无避所、栖身磐石、</p>
<p>9又有夺孤子于母怀、取穷人所服者为质、</p>
<p>10使之无衣、裸体游行、枵腹而负禾束、</p>
<p>11造油于其人之院、践酒于其醡、而己则燥渴、</p>
<p>12大邑之人叹息、伤者之心悲哀、惟此残暴、上帝弗之顾也、</p>
<p>13复有人背弃光明、不知其道、不由其路、</p>
<p>14杀人者黎明即起、杀困苦、戮贫乏、夜则为盗、</p>
<p>15行淫者目俟昏暮、自蔽其面、曰、无目见我、</p>
<p>16行窃者昏夜穿屋、旦昼匿迹、不识光明、</p>
<p>17若辈视平旦如幽暗、因知幽暗之可惧也、</p>
<p>18尔曰、恶人速亡、如物泛水、其业见诅于地、不得复入其葡萄园、</p>
<p>19亢旱酷热、消没雪水、阴府消没罪人、</p>
<p>20其胎忘之、蛆虫食而甘之、不复见忆、不义之人、如树被折、</p>
<p>21彼乃吞灭不育之妇、恶待媰孀、</p>
<p>22然上帝以其能力、保存强者、生活无望之人、使之兴起、</p>
<p>23赐以安居、俾得平康、目眷其途、</p>
<p>24彼被高举、未几而逝、卑降见移、与众无殊、有若谷穗被刈、</p>
<p>25如其不然、谁证我乃言诳、辩我词为虚乎、</p>

</div>
