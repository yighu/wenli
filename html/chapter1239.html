
<div>
<h3>第十四章</h3>
<p>1我又见羔立于锡安山、偕之者十四万四千人、咸有其名、与其父之名书于额、</p>
<p>2我闻自天有声、如众水声、如大雷声、又如鼓琴者鼓其琴、</p>
<p>3众歌新诗于座前、及四生物长老前、其歌无能学之者、惟蒙赎出乎地之十四万四千人而已、</p>
<p>4彼犹处子、不浼于色、羔之所往、则皆从之、此乃于众中蒙赎、为初实之果、献于上帝及羔者、</p>
<p>5其口无诳、亦无瑕疵也、○</p>
<p>6我又见使者飞于中天、有永存之福音、宣诸宅地之人、亦于诸国诸族诸方诸民、</p>
<p>7乃大声曰、宜畏上帝而荣归之、盖其鞫时至矣、亦宜拜造天地海及水源者、○</p>
<p>8又有第二使者从之曰、倾矣乎、倾矣乎、大巴比伦、使万国饮其淫乱干怒之酒者也、○</p>
<p>9又有第三使者从之、大声曰、如有拜兽与其像、及受印志于额、或于手者、</p>
<p>10则必饮上帝恚怒之酒、纯然无杂、酌于恚怒之杯者、又将于圣使及羔前、受火与硫之痛苦、</p>
<p>11其痛苦之烟上腾、以至世世、凡拜兽与其像、及受其名之印志者、昼夜无憩息也、</p>
<p>12诸圣徒之忍在此矣、是乃守上帝之诫、及耶稣之道者也、○</p>
<p>13我闻自天有声曰、书之、今而后、宗主而死者福矣、圣神曰、然、彼息诸劳、而诸行亦随之、○</p>
<p>14我又见白云、乘之者有若人子、首冠金冕、手执利镰、</p>
<p>15又有使者自殿而出、大声谓乘云者曰、发尔镰而刈、盖其时已至、地之穑熟已久矣、</p>
<p>16乘云者投其镰于地、而穑刈矣、</p>
<p>17又有使者出自在天之殿、亦执利镰、</p>
<p>18又有使者自坛而出、掌火之权、大声谓执利镰者曰、发尔镰、收葡萄树之果、盖已熟矣、</p>
<p>19使者遂投其镰于地、而收地之葡萄、投入上帝恚怒之大醡、</p>
<p>20其醡见践于邑外、血自醡出、高至马勒、长约六百里、</p>

</div>
