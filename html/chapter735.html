
<div>
<h3>第二章</h3>
<p>1我心自谓、其来、我以逸乐试尔、可享福祉、斯亦虚空、</p>
<p>2我谓嬉笑为狂、逸乐何益、</p>
<p>3我心思维、酌酒以快我身、而心仍为智慧所导、又思持守愚拙、知天下人毕生所行、孰为美善、</p>
<p>4我兴巨工、为己建屋、植葡萄园、</p>
<p>5治园囿、而植诸果于其中、</p>
<p>6凿池沼、以灌树木而养之、</p>
<p>7购仆婢、亦有生于我家者、复有牛羊成群、胜于先我在耶路撒冷者、</p>
<p>8且积金银、及诸王诸州之珍宝、又得伶人歌女、及人所悦者、姬妾众多、</p>
<p>9我寖昌大、胜于先我在耶路撒冷者、而我之智慧尚存、</p>
<p>10我目所欲者、我不阻之、我心所悦者、我不禁之、我所劳者、我心乐之、此即由劳所获之值也、</p>
<p>11我观我手所作诸工、及劳力之操作、乃知悉属虚空、莫非捕风、于日下无所裨益、○</p>
<p>12我转观智慧、狂妄愚蒙、后乎王而至者、将何能为、仅循所曾为者而为之耳、</p>
<p>13我知智愈于愚、犹光愈于暗、</p>
<p>14智者明于目、愚者行于暗、我知其终、所遇一也、</p>
<p>15我心自谓、愚者所遭、我亦将遭之、我虽多智、有何益哉、我心自谓、斯亦虚空、</p>
<p>16智者愚者、永不见忆、盖至来日、皆必遗忘、噫、智者之死、曷同于愚者哉、</p>
<p>17我遂恶生、因于日下经营、乃为烦恼、悉属虚空、莫非捕风、</p>
<p>18我恶我于日下劳力操作、盖所得者、必遗于我后也、</p>
<p>19彼为智为愚、孰克知之、我于日下以智劳力操作者、彼必主之、斯亦虚空、</p>
<p>20我遂转念、于日下劳力之操作、使心失望、</p>
<p>21有以智识技能、劳而得者、遗于未劳者为业、斯亦虚空、害莫大焉、</p>
<p>22人于日下身劳心烦、何所得耶、</p>
<p>23毕生忧戚、所劳皆为愁苦、夜不心安、斯亦虚空、○</p>
<p>24人式食式饮、享福于操作、无善于此、依我观之、亦由上帝手也、</p>
<p>25论食与享、孰能胜于我乎、</p>
<p>26彼所悦者、锡以智慧、知识欢乐、惟以忧劳加于罪人、使其所收所积、归于上帝所悦者、斯亦虚空、乃为捕风、</p>

</div>
