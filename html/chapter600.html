
<div>
<h3>第三十八篇</h3>
<p>大卫望主俯念而作此诗○</p>
<p>1耶和华欤、勿发忿以谴我、勿震怒以惩我、</p>
<p>2盖尔矢及我、尔手压我兮、</p>
<p>3因尔忿怒、我体无健、因我罪戾、我骨弗安、</p>
<p>4我罪灭顶、如重任难胜兮、</p>
<p>5因我愚昧、我创臭溃兮、</p>
<p>6我偃偻而拳曲、终日悲哀兮、</p>
<p>7我腰遍受灼炙、我体无健兮、</p>
<p>8身疲创剧、中心弗安、而呻吟兮、</p>
<p>9主欤、我之愿欲、悉陈于尔、我之欷歔、无隐于尔、</p>
<p>10我心怦怦、我力疲惫、目光散失兮、</p>
<p>11我遘恶疾、友朋远离、亲属遥立兮、</p>
<p>12索取我命者设网罟、谋害我躬者出恶言、终日筹思诡计兮、</p>
<p>13我如聋者不闻声、喑者不启口、</p>
<p>14其耳无闻、其口无辩兮、</p>
<p>15耶和华欤、我企望尔、我主上帝必应之兮、</p>
<p>16我曰、恐彼为我而夸、我失足时、彼乃夸大兮、</p>
<p>17我几颠踬、忧苦常在我前兮、</p>
<p>18我必述我愆尤、忧我罪戾兮、</p>
<p>19我敌敏捷壮强、妄憾我者、实繁有徒兮、</p>
<p>20以恶报善者、为我之敌、缘我惟善是从兮、</p>
<p>21耶和华欤、勿弃我、我上帝欤、勿远我、</p>
<p>22主欤、我之拯救、其速助我兮、</p>

</div>
