
<div>
<h3>第三十章</h3>
<p>1耶和华谕耶利米之言、</p>
<p>2以色列之上帝耶和华曰、我所谕尔之言、咸笔于书、</p>
<p>3耶和华曰、时日将至、我必返我民、以色列及犹大之俘囚、使归我所锡其列祖之地、据而有之、耶和华言之矣、○</p>
<p>4耶和华论以色列犹大、所谕之言、</p>
<p>5耶和华曰、我闻战栗惊恐之声、非平康之声、</p>
<p>6尔试访察、男产子乎、我见人各以手支腰、若临产之妇、面呈灰色、此何故耶、</p>
<p>7哀哉、其日大矣、无可比儗、乃雅各遭祸之期、然必获救、而得脱焉、</p>
<p>8万军之耶和华曰、是日我必折尔项之轭、断系尔之索、异邦人不复使尔服役、</p>
<p>9惟彼必服事其上帝耶和华、及我为彼所兴之王大卫、</p>
<p>10耶和华曰、我仆雅各欤、勿畏惧、以色列欤、勿惊惶、我必拯尔于远方、援尔苗裔于虏至之地、雅谷必返、宁谧绥安、无人使之恐怖、</p>
<p>11耶和华曰、我与尔偕、以拯救尔、我必尽灭我散尔所至之邦、而不尽灭尔、惟从宽责尔、不能不罚尔焉、○</p>
<p>12耶和华曰、尔伤不可疗、尔创重矣、</p>
<p>13无人伸尔冤抑、无药裹尔伤痕、</p>
<p>14尔之情人俱忘尔、而不访问尔、缘尔愆尤重大、罪恶增多、故我以敌人所加之伤伤尔、以暴者所加之惩惩尔、</p>
<p>15尔曷因创伤而哀号乎、尔之痛苦、不可疗也、我之待尔若此、以尔愆尤重大、罪恶增多也、</p>
<p>16凡噬尔者必被噬、敌尔者必被虏、掠尔者必遭掠、劫尔者、我必使之受劫、</p>
<p>17耶和华云、因人称尔为见弃之锡安邑、无顾之者、我必治尔身、医尔伤、</p>
<p>18耶和华曰、雅各被虏之幕、我必返之、而顾惜其居所、其邑必复建于故山、宫室如初有人居处、</p>
<p>19称谢欢乐之声、由是而出、我将使之繁衍、而不少减、加以尊荣、致不卑微、</p>
<p>20彼之子女、悉如畴昔、彼之会众、坚立我前、虐遇之者、我必罚之、</p>
<p>21其君王必属己族、其牧伯亦出其中、我必使之就而近我、夫有勇以近我者、谁耶、耶和华言之矣、</p>
<p>22尔将为我民、我为尔上帝、○</p>
<p>23耶和华之怒已发、有若暴风飓风、击彼恶人之首、</p>
<p>24耶和华之志未成、其意未遂、则其烈怒不息、日后尔必悉之、</p>

</div>
