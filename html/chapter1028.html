
<div>
<h3>第十四章</h3>
<p>1越二日乃逾越节、即除酵节也、祭司诸长士子、谋以诡计执耶稣而杀之、</p>
<p>2曰、勿于节期、恐民生乱、○</p>
<p>3耶稣在伯大尼癞者西门家席坐、一妇以玉瓶盛至纯至贵那达膏来、破玉瓶、沃其首、</p>
<p>4有憾之者曰、靡费此膏何为耶、</p>
<p>5此膏可鬻金三十有奇、以济贫也、遂尤之、</p>
<p>6耶稣曰、姑听之、何难之耶、其行于我者善也、</p>
<p>7盖尔恒有贫者偕、欲善视之、随时皆能、惟不恒有我也、</p>
<p>8妇乃以其所能者为之、豫膏我躬、以备葬耳、</p>
<p>9我诚语汝、普天之下、凡宣福音之地、必述此妇所行、以为之记、○</p>
<p>10十二徒之一、加略人犹大、诣祭司诸长、欲以耶稣付之、</p>
<p>11彼闻之喜、许予之金、遂寻机付之、○</p>
<p>12除酵节首日、即宰逾越节羔之期也、其徒曰、欲我何处备尔食逾越节筵乎、</p>
<p>13耶稣遣其徒二人、语之曰、尔往入城、将遇携水瓶者、尔从之、</p>
<p>14入何所、即谓其家主曰、师云、客舍安在、将偕我徒食逾越节筵于彼也、</p>
<p>15彼将以大楼示尔、陈设已具、在彼可为我侪备焉、</p>
<p>16门徒出、入城、果如所言、遂备节筵、○</p>
<p>17既暮、耶稣偕十二徒至、</p>
<p>18席间曰、我诚语汝、尔中一人与我共食、将卖我矣、</p>
<p>19门徒忧之、递相问曰、我乎、</p>
<p>20耶稣曰、彼十二中之一、与我濡手于盂者是也、</p>
<p>21人子将逝、如经所载、惟卖人子者祸矣、其人不生为幸、○</p>
<p>22食时、耶稣取饼、祝而擘之、予门徒曰、取之、斯乃我身、</p>
<p>23又取杯、谢而予之、众皆饮焉、</p>
<p>24耶稣曰、斯乃我血、即盟约之血、为众而流者、</p>
<p>25我诚语汝、我不复饮葡萄之汁、迨他日我饮新者于上帝国矣、○</p>
<p>26既咏诗、遂出、往橄榄山、○</p>
<p>27耶稣谓其徒曰、尔皆将弃我、记有之、我击牧者、而羊散矣、</p>
<p>28但我复起后、将先尔往加利利、</p>
<p>29彼得曰、众虽弃尔、惟我不然、</p>
<p>30耶稣曰、我诚语汝、今夜鸡二鸣之先、尔将三言不识我矣、</p>
<p>31彼得力言曰、我即与尔偕亡、必不言不识尔、众言亦如之、○</p>
<p>32至一处、名客西马尼、耶稣谓门徒曰、坐此、俟我祈祷、</p>
<p>33遂携彼得雅各约翰偕往、惊骇惨怛、</p>
<p>34曰、我心忧甚、濒死矣、尔曹留此儆醒、</p>
<p>35少进、伏地祈曰、若或能之、俾免此时、</p>
<p>36又曰、阿爸、父乎、尔诸事能之、使此杯去我、然非从我所欲、乃从尔所欲也、</p>
<p>37既返、见门徒寝、语彼得曰、西门、尔寝乎、不能儆醒片时乎、</p>
<p>38儆醒祈祷、免入诱惑、心固愿之、而身弱耳、</p>
<p>39又往祈祷、言亦如之、</p>
<p>40复返、见门徒仍寝、因目倦甚、不知所对、</p>
<p>41三返、谓之曰、今寝且安、已矣、时至矣、人子见卖于恶人手矣、</p>
<p>42起而偕行、卖我者近矣、○</p>
<p>43言时、十二徒之一犹大、偕众以刃与梃、自祭司诸长、士子、长老、而来、</p>
<p>44卖之者曾予以号曰、我接吻者是也、执而固曳之、</p>
<p>45至则就耶稣曰、夫子、遂吻接之、</p>
<p>46众乃着手执之、</p>
<p>47旁立者一人、拔刃击大祭司仆、削其一耳、</p>
<p>48耶稣语众曰、尔以刃与梃来执我、若捕盗乎、</p>
<p>49我日偕尔于殿训诲、尔不我执、然经所载必应矣、</p>
<p>50门徒皆离之而奔、○</p>
<p>51有少者裸而披以枲布从耶稣、众执之、</p>
<p>52遂弃枲布、裸而奔、○</p>
<p>53众曳耶稣至大祭司前、祭司诸长、长老、士子咸集、</p>
<p>54彼得远从耶稣、入大祭司院、与诸隶同坐而向火、</p>
<p>55祭司诸长及全公会、求证攻耶稣而死之、弗得、</p>
<p>56盖以妄证攻之者多、而所证不符、</p>
<p>57有起而妄证者数人、</p>
<p>58曰、我侪尝闻其言云、此殿乃手所作、我将毁之、三日别建一殿、非手所作者、</p>
<p>59但其所证亦不符、</p>
<p>60大祭司立于中、问耶稣曰、尔无所答乎、斯人所证者何耶、</p>
<p>61耶稣不答、大祭司复问曰、尔乃宜颂者之子基督乎、</p>
<p>62耶稣曰、是也、尔曹将见人子坐有权者之右、乘云而来也、</p>
<p>63大祭司自裂其衣、曰、安用他证乎、</p>
<p>64尔已闻其僭妄矣、尔意若何、众拟其宜死、</p>
<p>65或唾之、且掩其面、以拳击之曰、尔试豫言焉、诸隶执而批之、○</p>
<p>66彼得在院内、大祭司之婢至、</p>
<p>67见彼得向火、目之曰、尔亦偕拿撒勒人耶稣者、</p>
<p>68彼得弗承、曰、我不知、亦不识尔云何也、遂出、至前院、鸡即鸣、</p>
<p>69婢见之、复语旁立者曰、彼亦其党、</p>
<p>70彼得复不承、顷之、旁立者谓之曰、尔诚其党、以尔乃加利利人也、</p>
<p>71彼得诅且誓曰、尔所言若人、我不识也、</p>
<p>72鸡再鸣矣、彼得忆耶稣所言、鸡二鸣之先、尔将三言不识我、思之则哭矣、</p>

</div>
