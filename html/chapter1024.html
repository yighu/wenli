
<div>
<h3>第十章</h3>
<p>1耶稣去彼、至犹太境、及约但外、众复集就之、耶稣如常训诲、</p>
<p>2有法利赛人就而问曰、人出妻可乎、盖试之也、</p>
<p>3耶稣曰、摩西命尔何耶、</p>
<p>4曰摩西许书离书出之、</p>
<p>5耶稣曰、以尔必顽、故书斯命予尔、</p>
<p>6然自造物之始、即造男女、</p>
<p>7缘此、人必离父母、胶漆其妻、</p>
<p>8二者成为一体、如是、不复为二、乃一体矣、</p>
<p>9故上帝所耦者、人不可分之也、</p>
<p>10入室、门徒复以此问之、</p>
<p>11耶稣曰、凡弃妻而他娶者、乃负妻行淫也、</p>
<p>12妻弃夫而他适者、亦行淫也、○</p>
<p>13有携孩提就耶稣、欲其扪之者、门徒斥之、</p>
<p>14耶稣见而不悦曰、容孩提就我、勿禁之、盖属上帝国者、乃如是人也、</p>
<p>15我诚语汝、凡承上帝国、而不如孩提者、断不得入也、</p>
<p>16乃抱之、按手而祝焉、○</p>
<p>17耶稣出于途、有趋就者、跪而问曰、善哉、夫子、我当何为、以承永生、</p>
<p>18耶稣曰、何善我乎、善者惟一、上帝而已、</p>
<p>19夫诸诫尔所识也、毋杀、毋淫、毋窃、毋妄证、毋欺诈、敬尔父母、</p>
<p>20对曰、夫子、凡此、我自幼悉守之矣、</p>
<p>21耶稣顾而爱之曰、尔犹缺一、往鬻所有以济贫、则将有财于天、且来从我、</p>
<p>22其人闻言色沮、愀然而去、赀厚故也、○</p>
<p>23耶稣环视、谓其徒曰、有财者入上帝国、难矣哉、</p>
<p>24门徒异其言、耶稣又曰、小子、恃财者入上帝国、难矣哉、</p>
<p>25驼穿针孔、较富者入上帝国犹易也、</p>
<p>26门徒讶甚、曰、然则谁能得救乎、</p>
<p>27耶稣目之曰、于人固不能、于上帝则不然、盖上帝无不能也、</p>
<p>28彼得曰、我侪已舍一切以从尔矣、</p>
<p>29耶稣曰、我诚语汝、为我及福音、舍屋宇、兄弟、姊妹、父母、子女、田畴者、</p>
<p>30未有不于今时获百倍、即屋宇、兄弟、姊妹、母子、田畴、兼之窘逐、而来世获永生也、</p>
<p>31然多有先者将为后、而后者先也、○</p>
<p>32上耶路撒冷时、途间、耶稣行于前、门徒异之、从者惧焉、耶稣复携十二徒、以己将遇之事告之、</p>
<p>33曰、我侪上耶路撒冷、人子见付于祭司诸长及士子、拟以死、付之异邦人、</p>
<p>34戏之、唾之、扑而杀之、三日复起、○</p>
<p>35西庇太之子雅各约翰进曰、夫子、我所求尔者、愿为我行之、</p>
<p>36耶稣曰、欲我何为、</p>
<p>37对曰尔荣时、赐我侪一坐尔左、一坐尔右、</p>
<p>38耶稣曰、尔所求者、尔不知也、我饮之杯、尔能饮乎、我受之洗、尔能受乎、</p>
<p>39对曰、能、曰、我饮之杯、尔将饮之、我受之洗、尔将受之、</p>
<p>40但坐我左右、非我得赐、惟为谁备之、则谁赐、</p>
<p>41十徒闻之、则憾雅各约翰、</p>
<p>42耶稣召之曰、所谓君异邦者主其治、而大人执其权、尔所知也、</p>
<p>43惟尔中不然、欲为大者、必为尔役、</p>
<p>44欲为首者、必为众仆、</p>
<p>45盖人子至、非以役人、乃役于人、且舍生为众赎也、○</p>
<p>46至耶利哥、偕门徒及大众出邑时、有瞽而乞者、底买之子巴底买、坐于路旁、</p>
<p>47闻为拿撒勒人耶稣、呼曰、大卫之裔耶稣、矜恤我、</p>
<p>48众责之、使缄默、彼愈呼曰、大卫之裔、矜恤我、</p>
<p>49耶稣止、命召瞽者来、众乃召之曰、安尔心、起、耶稣召尔矣、</p>
<p>50即弃衣亟起、而就耶稣、</p>
<p>51耶稣曰、欲我何为、瞽者对曰、夫子、我欲得见、</p>
<p>52耶稣曰、往哉、尔信愈尔矣、遂得见、从耶稣于路、</p>

</div>
