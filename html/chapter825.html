
<div>
<h3>第六章</h3>
<p>1便雅悯人欤、逃出耶路撒冷以求安、吹角于提哥亚、立斾于伯哈基琳、盖祸自北而著、毁灭甚巨、</p>
<p>2美丽娇娆之锡安女、我必殄灭之、</p>
<p>3牧者与其群羊必至、张幕于其四周、各于其地牧之、</p>
<p>4尔其备战、我侪其起、乘午以上、祸哉、日已西斜、夕影长矣、</p>
<p>5起哉、夤夜而上、毁其宫室、</p>
<p>6万军之耶和华云、伐木筑垒、以攻耶路撒冷、其中充斥苛虐、乃宜罚之邑也、</p>
<p>7彼肆行邪恶、如泉之涌水、强暴毁灭、闻于其间、疾病疮痍、常在我前、</p>
<p>8耶路撒冷欤、尔宜受教、免我心厌尔、使尔地荒芜、无人居处、</p>
<p>9万军之耶和华曰、人必尽拾以色列之遗民、若采葡萄、尔其反手、若采葡萄者攀枝而摘之、</p>
<p>10我将与谁言以警之、使之闻乎、其耳未洁、致不能听、耶和华之言、彼视为辱、不以为悦、</p>
<p>11故我充以耶和华之怒、疲倦难忍、可倾之于衢中之童、及少壮之会、夫妇耆老、及年迈者、必皆被执、</p>
<p>12耶和华曰、我将伸手于此地之居民、其第宅田畴妻室、同归他人、</p>
<p>13因其自尊逮卑、咸属贪婪、先知祭司、俱行虚诞、</p>
<p>14彼医我民之伤、略而为之、曰、平康平康、实无平康、</p>
<p>15彼行可恶之事、岂知耻乎、非也、毫不知耻、亦不赧颜、故必仆于仆者之中、我谴责之际、彼必颠踬、耶和华言之矣、○</p>
<p>16耶和华曰、尔宜立道中而观、访其古道之善者而行之、如是、则心获安、惟彼曰、我弗由之、</p>
<p>17予立守望者以警尔、命尔听其角声、惟彼曰、我弗听之、</p>
<p>18列邦欤、宜听之、会众欤、宜知斯民将遇之事、</p>
<p>19大地欤、其听之、我必降灾于斯民、为其图谋之果报、盖彼不从我言、而弃我律、</p>
<p>20乳香来自示巴、菖蒲至自远方、而献于我、果何益哉、尔之燔祭、我不纳之、尔之素祭、我不悦之、</p>
<p>21耶和华曰、我将置窒碍于民前、使父子同蹶、邻友皆亡、○</p>
<p>22耶和华曰、有一族自北方而来、有大国自地极而兴、</p>
<p>23执弓与戟、彼乃残忍、不加矜恤、声若海涛漰渤、锡安女欤、彼皆乘马列陈、如战士以攻尔、</p>
<p>24我既闻其风声、手则弱焉、痛苦迫我、憯怛若临产之妇、</p>
<p>25勿往于田、勿行于道、盖敌刃环绕、随在震惊、</p>
<p>26我民女欤、尔其束麻、辗转灰尘、尔其举哀、号啕痛哭、若丧独子、盖残贼者将倏然临我、</p>
<p>27主曰、我已立尔在我民中、为试者、为保障、使尔察知其途、</p>
<p>28彼众悖逆特甚、随在诽谤、为铜为铁、悉行邪恶、</p>
<p>29风箱猛烈、铅销于火、链之不已、终属徒劳、恶者未除也、</p>
<p>30人必称为弃银、盖耶和华弃之矣、</p>

</div>
