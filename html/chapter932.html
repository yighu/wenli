
<div>
<h3>第八章</h3>
<p>1伯沙撒王三年、我但以理于前见异象后、复见异象、</p>
<p>2其时、我恍若在以拦州、书珊宫、我于异象中、在乌莱河滨、</p>
<p>3我举目而观、见牡绵羊一、立于河滨、有二角、二角俱高、此高于彼、高者后出、</p>
<p>4我见其羊、向西向北向南而触、凡兽莫能御之、亦莫能施拯救于其手、彼乃随意而行、自为强大、</p>
<p>5我思维时、见牡山羊一、自西而来、遍行天下、足不履地、两目间有一卓荦之角、</p>
<p>6诣我所见立于河滨、二角之牡绵羊、奋怒疾趋、而力触之、</p>
<p>7我见其既近、盛怒而触之、折其二角、牡绵羊无力抵御、乃仆之于地、而蹂躏之、无能拯牡绵羊而脱之、</p>
<p>8牡山羊自大特甚、其强壮时、巨角断折、有四卓荦之角代出、向天四方、</p>
<p>9其一又生小角、渐成极大、向南向东、亦向荣美之地、</p>
<p>10渐即高大、及于天象、天象星宿、有被掷于地者、加以蹂躏、</p>
<p>11彼乃自大、而敌天象之君、去其日献之祭、倾其圣所、</p>
<p>12因讨罪而得军、以敌日献之祭、委弃真理于地、随意而行、无不利达、</p>
<p>13我闻一圣者宣言、又有一圣者询之曰、异象所示、论去日献之祭、与行毁灭之罪、且付圣所与军旅、而受足践、其事延至何时、</p>
<p>14对曰、迨至二千三百昼夜、圣所乃得洁清、○</p>
<p>15我但以理既睹此异象、欲明其义、见有一立于我前者、其貌若人、</p>
<p>16亦闻乌莱河两岸之间、有人声呼曰、加百列欤、其使斯人知此异象、</p>
<p>17彼遂近我所立之处、既至、我则惧、面伏于地、彼谓我曰、人子欤、其知此异象、因关乎末期也、</p>
<p>18彼与我言时、我乃沉睡、面伏于地、彼抚我、使我起立、</p>
<p>19曰、我以震怒末期、所有之事示尔、盖此异象、乃关末日之定期也、</p>
<p>20尔所见二角之牡绵羊、即玛代波斯二王、</p>
<p>21牡山羊即希腊王、其两目间之巨角、乃其元王、</p>
<p>22巨角断折、四角代出、即由其国、将有四国崛兴、惟权不及于彼、</p>
<p>23四国末期、悖逆之人、罪恶贯盈、有一王兴、其貌猛厉、能明秘奥、</p>
<p>24将执大权、非由己力、彼必施行毁灭、异于寻常、随意而行、无不利达、毁灭有能者、爰及圣民、</p>
<p>25彼用权术、成其诡谲、中心自大、乘民安居、多行歼灭、且起而抗逆万君之君、然终必见折、非由人手、</p>
<p>26所示尔昼夜日数之异象乃真、惟当封之、盖关乎多日之后也、</p>
<p>27我但以理昏迷、疾病数日、后乃起理王事、我骇诧此异象、无人明其意焉、</p>

</div>
