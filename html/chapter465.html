
<div>
<h3>第十四章</h3>
<p>1亚比雅与其列祖偕眠、葬于大卫城、子亚撒嗣位、其在位时、国享平康、凡历十年、</p>
<p>2亚撒行其上帝耶和华所视为善为正者、</p>
<p>3除异邦之祭坛与崇邱、毁柱像、斫木偶、</p>
<p>4命犹大人寻求其列祖之上帝耶和华、行其法律诫命、</p>
<p>5除犹大诸邑之崇邱与日像、其时国享平康、</p>
<p>6于犹大建坚城、其地平靖、数年息战、盖耶和华锡以绥安、</p>
<p>7亚撒谓犹大人曰、我侪当建斯邑、周筑城垣、建楼、置门与楗、地尚属我、因我寻求我上帝耶和华、既寻求之、则赐我四境平康、于是建筑顺利、</p>
<p>8亚撒之军、出自犹大执干戈者三十万、出自便雅悯执盾挽弓者二十八万、皆勇士也、</p>
<p>9古实人谢拉率军百万、车三百乘、出而攻之、至玛利沙、</p>
<p>10亚撒出迓、列陈于洗法谷、在玛利沙、</p>
<p>11亚撒吁其上帝耶和华曰、耶和华欤、在强者弱者之间、尔外无助者、我上帝耶和华、尚其助我、我惟尔是恃、奉尔之名来御斯众、耶和华欤、尔为我之上帝、勿容人胜尔、</p>
<p>12耶和华乃击古实人、于亚撒及犹大人前、古实人遁、</p>
<p>13亚撒与所偕之民众、追之至基拉耳、古实人陨没者甚众、不复成军、因败于耶和华及其军前、犹大人获其货财甚多、</p>
<p>14又击基拉耳四周之邑、以耶和华使之恐惧故也、诸邑多有货财、犹大人劫掠之、</p>
<p>15又击群畜之牢、取羊驼无数、归耶路撒冷、</p>

</div>
