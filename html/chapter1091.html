
<div>
<h3>第十六章</h3>
<p>1保罗至特庇、又适路司得、在彼有门徒提摩太者、犹太信妇之子、其父希利尼人也、</p>
<p>2为路司得以哥念诸兄弟所誉、</p>
<p>3保罗欲携之同往、以该处之犹太人故、为之行割、盖皆知其父为希利尼人也、</p>
<p>4遂经诸邑、以耶路撒冷使徒长老所定之命、授门徒守之、</p>
<p>5于是诸会之信益坚、人数日增、○</p>
<p>6经行弗吕家加拉太地、且圣神禁其宣道于亚西亚也、</p>
<p>7至每西亚境、欲往庇推尼、耶稣之神不许、</p>
<p>8乃越每西亚、下特罗亚、</p>
<p>9保罗夜见异象、有马其顿人、立而求之曰、请过马其顿助我侪、</p>
<p>10保罗见此异象、遂图往马其顿、诚以主召我侪宣福音于彼也、○</p>
<p>11自特罗亚扬帆、径至撒摩特喇、次日至尼亚波利、</p>
<p>12遂适腓立比、乃马其顿一方之首邑、罗马新疆也、我侪居此数日、</p>
<p>13值安息日、出邑门至河滨、知有祈祷所、乃坐、而与会集之妇女言、</p>
<p>14有妇名吕底亚、乃推雅推喇邑人、售紫布为业、素拜上帝者也、彼听之、主启其心、专向保罗所言、</p>
<p>15妇举家受洗、求我侪曰、若以我为忠于主者、则入居我家、遂强留我侪、○</p>
<p>16后适祈祷所、遇一婢为卜筮之鬼所凭、以其术大利厥主、</p>
<p>17随保罗及我侪、呼曰、斯人乃至高上帝之仆、以拯救之道宣于尔曹、</p>
<p>18如是者多日、保罗厌之、反身谓其鬼曰、我以耶稣基督名、命尔出彼、鬼即出、○</p>
<p>19婢之主见其获利之望已失、则执保罗西拉、曳入市、见有司、</p>
<p>20解于上宪曰、此犹太人也、大扰我邑、</p>
<p>21宣我罗马人不宜受不宜行之规、</p>
<p>22群众起而攻之、上宪命褫其衣、杖之、</p>
<p>23杖甚、则下之狱、命狱吏固守之、</p>
<p>24狱吏受命、下之内狱、以木桎其足、</p>
<p>25夜半、保罗西拉载祷载咏、颂美上帝、诸囚倾听、</p>
<p>26地忽大震、狱基动摇、诸门顿启、囚之械系尽解、</p>
<p>27狱吏寤、见狱门启、拔刀将自杀、意诸囚已逃也、</p>
<p>28保罗大声呼曰、毋自戕、我侪咸在、</p>
<p>29狱吏索火跃入、战栗伏于保罗西拉前、</p>
<p>30导之出、曰、主、我当何为而得救、</p>
<p>31曰、信主耶稣、尔与尔家必得救矣、</p>
<p>32遂以主道语之、及凡在其家者、</p>
<p>33是夜是时、狱吏携二人濯其伤、与其家人即受洗焉、</p>
<p>34遂延之入室、为之具餐、既信上帝、举家喜甚、○</p>
<p>35及旦、上宪遣隶曰、释此二人、</p>
<p>36狱吏以斯言告保罗曰、上宪遣人释尔、今可出、安然而去、</p>
<p>37保罗曰、我侪罗马人也、未定罪、而于众前扑之、且下狱、今欲私出我乎、必不可、宜自来引我出也、</p>
<p>38隶以此言覆上宪、上宪闻其为罗马人、则惧、</p>
<p>39遂来谢焉、引之出、请去其邑、</p>
<p>40二人出狱、入吕底亚室、见兄弟而慰之、乃去、</p>

</div>
