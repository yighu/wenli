
<div>
<h3>第三章</h3>
<p>1有曰、人出其妻、妻离之而他适、前夫岂复纳之、若然、斯地非受污之甚乎、耶和华曰、惟尔相爱者众、与之行淫、犹思归我乎、</p>
<p>2仰观荒邱、尔何在未受玷污、尔坐道旁以待、若亚拉伯人之伏于旷野、以尔淫乱邪恶、污蔑斯土、</p>
<p>3故甘霖不降、春雨不零、惟尔具有淫妇之颜、不知羞愧、</p>
<p>4自兹以往、尔岂不呼我曰、尔乃我父、为我少年之导、</p>
<p>5彼岂含怒迄于永久、蓄忿至于终极乎、尔虽言此、而仍作恶、以成尔欲、○</p>
<p>6当约西亚王时、耶和华谕我曰、悖逆之以色列、其所为者、汝见之乎、彼陟诸高冈、诣诸绿树、行淫于彼、</p>
<p>7我曰、彼行此事、后必归我、惟彼不归、其诡谲之妹犹大见之矣、</p>
<p>8悖逆之以色列、因其宣淫、为我所出、与以离书、其诡谲之妹犹大、仍不畏惧、往而行淫、我见之矣、</p>
<p>9彼轻其淫乱、污蔑斯土、徇欲于木石、</p>
<p>10其诡谲之妹犹大、仍不专诚归我、惟伪为耳、耶和华言之矣、○</p>
<p>11耶和华谕我曰、悖逆之以色列、较诡谲之犹大、尚显其义、</p>
<p>12尔其北往、宣斯语曰、耶和华云、悖逆之以色列欤、尔其归哉、我乃矜悯、不怒视尔、不永怀愤、耶和华言之矣、</p>
<p>13尔干罪于尔上帝耶和华、奔驰诸路、在诸绿树之下、崇事他神、不从我言、当自认尔罪、耶和华言之矣、</p>
<p>14耶和华曰、悖逆之子、尔其归哉、我为尔夫、必于尔中、每邑简一人、每家简二人、导尔至锡安、</p>
<p>15以遂我心之牧者赐尔、使以智慧明哲养尔、</p>
<p>16耶和华曰、其时尔昌炽繁衍于斯土、人不复言耶和华之约匮、不置于心、不记忆之、不诣其所、不制造之、</p>
<p>17其时人必称耶路撒冷为耶和华之位、列邦必缘耶和华名、集于耶路撒冷、不复徇其恶念、刚愎而行、</p>
<p>18是日也、犹大家、将与以色列家偕行、来自北方、诣我所锡尔祖为业之地、</p>
<p>19我曾曰、我置尔于诸子中、锡尔乐土、列国中极美之业、又曰、尔必称我为父、不转而不从我、</p>
<p>20以色列家欤、妇行诈以离其夫、尔如是行诈于我、耶和华言之矣、</p>
<p>21今在荒邱、闻有人声、乃以色列人哀哭祈求、因行邪道、忘其上帝耶和华、</p>
<p>22尔悖逆之子欤、尚其归我、我必医尔悖逆、曰、我归尔、缘尔为我之上帝耶和华也、</p>
<p>23瞻仰冈陵、恃山上之喧阗、实属徒然、以色列之拯救、乃在我上帝耶和华、</p>
<p>24自我少时、我之列祖劳力而得牛羊、及其子女、彼可耻之物、乃吞噬之、</p>
<p>25我当蒙羞而卧、以耻蔽身、盖我与我列祖、自幼迄今、干犯我上帝耶和华、不从其言、</p>

</div>
