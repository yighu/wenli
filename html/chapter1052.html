
<div>
<h3>第二十二章</h3>
<p>1除酵节伊迩、亦名逾越节、</p>
<p>2祭司诸长与士子、谋何以杀耶稣、畏民故也、○</p>
<p>3撒但入于犹大、称以色加略者、十二徒之一也、</p>
<p>4诣祭司诸长及殿司、相议如何以耶稣付之、</p>
<p>5众喜、约予之金、</p>
<p>6犹大允诺、乃寻机于众不在时付之、○</p>
<p>7除酵日至、当宰逾越羔时也、</p>
<p>8耶稣遣彼得约翰曰、尔往备逾越节筵、我侪食焉、</p>
<p>9曰、欲我何处备之、</p>
<p>10曰、入邑将有挈水瓶者遇尔、可从之入室、</p>
<p>11告其家主曰、师云客舍安在、将偕门徒食逾越节筵于彼、</p>
<p>12彼将以陈设之大楼示尔、在彼备之可也、</p>
<p>13门徒往、果如所言、遂备节筵、○</p>
<p>14届时、耶稣席坐、使徒偕之、</p>
<p>15耶稣曰、我深愿于受害之先、偕尔食此节筵也、</p>
<p>16盖我语汝、我不复食之、迨其事应于上帝国焉、</p>
<p>17遂接杯祝谢、曰、取此分于尔众、</p>
<p>18我语汝、今而后、我不饮葡萄树所产者、迨上帝国临焉、</p>
<p>19又取饼祝谢、擘而予之、曰、斯乃我身、为尔捐者、尔其行此以忆我、</p>
<p>20餐后、取杯亦然、曰、此杯乃新约、以我血为尔流者也、</p>
<p>21试观卖我者、其手偕我在席也、</p>
<p>22人子固如所定者而逝、惟卖之者其人祸矣、</p>
<p>23众互问谁将为此、○</p>
<p>24门徒互争其中孰大、</p>
<p>25耶稣谓之曰、异邦之君主其治、秉权者称为恩主、</p>
<p>26尔则不然、尔中为大者、当若少、为首者、当若役、</p>
<p>27孰为大、席坐者乎、役事者乎、非席坐者大乎、然我在尔中、如役事者也、</p>
<p>28尔曹恒偕我于诸试中、</p>
<p>29我以国封尔、如我父封我然、</p>
<p>30俾尔在我国、饮食于我席、尔亦将居于位、鞫以色列十二支焉、</p>
<p>31西门、西门、撒但尝索尔曹、欲簸尔若麦、</p>
<p>32然我已为尔祈、使尔之信无阙、迨尔反正后、坚尔兄弟也、</p>
<p>33曰、主、我已备偕尔入狱蹈死矣、</p>
<p>34曰、彼得、我语汝、今日鸡尚未鸣、尔将三言不识我也、○</p>
<p>35乃谓门徒曰、我遣尔时、无囊、无袋、无履、尔有所缺乎、曰、无、</p>
<p>36曰、今有囊者携之、袋亦然、无刀者、卖衣买刀、</p>
<p>37我语汝、经所记、人视之为罪犯中人、必应于我、盖所关于我者将终也、</p>
<p>38门徒曰、主、有二刀于此、曰、足矣、○</p>
<p>39耶稣出、依然往橄榄山、其徒从之、</p>
<p>40至其处、谓之曰、尔其祈祷、免入于试、</p>
<p>41遂离之、约投石之远、屈膝祈祷、</p>
<p>42曰、父欤、若欲之、则将此杯去我、然非我旨、惟尔旨是成、</p>
<p>43有使者自天而见、壮之、</p>
<p>44耶稣伤痛、祈祷愈切、汗如滴血落地、</p>
<p>45祷毕、起就门徒、见其因忧而寐、</p>
<p>46谓之曰、何寝乎、起而祷、免入于试、○</p>
<p>47言时、众至、十二徒之一犹大者、先众而前、就耶稣、欲吻接之、</p>
<p>48耶稣语之曰、犹大、尔以接吻卖人子乎、</p>
<p>49左右见事将及、则曰、主、我侪以刀击之可乎、</p>
<p>50其中一人击大祭司之仆、削其右耳、</p>
<p>51耶稣曰、既至此、姑容之、遂扪其耳而医之、</p>
<p>52乃谓来攻之祭司诸长、殿司、长老曰、尔来以刃与梃、若捕盗乎、</p>
<p>53我日偕尔在殿、尔未伸手攻我、但今乃尔曹之时、幽暗之权矣、○</p>
<p>54众执耶稣、曳至大祭司宅、彼得遥从之、</p>
<p>55众于院中、燃火同坐、彼得亦坐其间、</p>
<p>56有婢见彼得向火而坐、注视之曰、此人亦偕之、</p>
<p>57彼得不承、曰、女乎、我不识之、</p>
<p>58有顷、又一人见之、曰、尔亦其党、彼得曰、人乎、非也、</p>
<p>59逾半时、复有一人力言曰、此人实偕之、盖加利利人也、</p>
<p>60彼得曰、人乎、我不识尔云何也、言时鸡即鸣、</p>
<p>61主回顾彼得、彼得忆主所言、曰、鸡鸣之先、尔将三言不识我、</p>
<p>62遂出而痛哭、○</p>
<p>63执耶稣者、戏而扑之、</p>
<p>64掩其目、问曰、试言击尔者谁、</p>
<p>65又以多端谤讟之、</p>
<p>66及旦、民之长老、祭司诸长、士子咸集、曳耶稣至公会、</p>
<p>67曰、尔若基督、其告我、曰、我若告尔、尔必不信、</p>
<p>68诘尔、尔亦不应、</p>
<p>69今而后、人子将坐于大权上帝之右矣、</p>
<p>70佥曰、然则尔为上帝子乎、曰、尔言是也、</p>
<p>71众曰、尚须何证、我侪由其口亲闻之矣、</p>

</div>
