
<div>
<h3>第六章</h3>
<p>1我侪与主同劳者、劝尔勿徒受上帝恩、</p>
<p>2盖曰、我于见纳之时听尔、于拯救之日佑尔、今乃见纳之时、拯救之日矣、</p>
<p>3我概不碍人、免我职受谤、</p>
<p>4惟于诸事、自荐为上帝役、有若恒忍、患难、空乏、厄穷、</p>
<p>5受杖、系狱、遭乱、勤劳、不寝、不食、</p>
<p>6廉洁、知识、宽恕、仁慈、圣神之感、无伪之爱、</p>
<p>7真诚之道、上帝之能、义之干戈在于左右、</p>
<p>8或荣、或辱、或恶名、或令闻、似伪而真、</p>
<p>9似人不知而见知、似濒死而实生、似受谴而弗亡、</p>
<p>10似忧而常乐、似贫而富众、似无有而无不有、○</p>
<p>11哥林多人欤、我侪向尔、口启而心广矣、</p>
<p>12尔褊狭、非在我、乃在尔心耳、</p>
<p>13我语尔如子、宜广乃心以报我、○</p>
<p>14勿与不信者耦、盖义与不义、何为侣之有、光与暗、何相交之有、</p>
<p>15基督与恶者、何相契之有、信者与不信者、何与之有、</p>
<p>16上帝殿与偶像、何同之有、我侪乃维生上帝殿、如上帝曰、我将居其中、游其间、我为彼之上帝、彼为我民、</p>
<p>17故曰、尔宜出厥中而自别、勿扪不洁、我则纳尔、</p>
<p>18我将为尔父、尔为我子、此全能之主所言也、</p>

</div>
