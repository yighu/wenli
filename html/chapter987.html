
<div>
<h3>第一章</h3>
<p>1亚伯拉罕之裔、大卫之胄、耶稣基督族谱、</p>
<p>2亚伯拉罕生以撒、以撒生雅各、雅各生犹大、与其兄弟、</p>
<p>3犹大由他玛氏生法勒斯、谢拉、法勒斯生希斯仑、希斯仑生亚兰、</p>
<p>4亚兰生亚米拿达、亚米拿达生拿顺、拿顺生撒门、</p>
<p>5撒门由喇合氏生波阿斯、波阿斯由路得氏生俄备得、俄备得生耶西、</p>
<p>6耶西生大卫王、○</p>
<p>7大卫纳乌利亚妻、生所罗门、所罗门生罗波安、罗波安生亚比雅、亚比雅生亚撒、</p>
<p>8亚撒生约沙法、约沙法生约兰、约兰生乌西亚、</p>
<p>9乌西亚生约坦、约坦生雅哈斯、亚哈斯生希西家、</p>
<p>10希西家生玛拿西、玛拿西生亚们、亚们生约西亚、</p>
<p>11徙于巴比伦时、约西亚生耶哥尼雅与其兄弟、○</p>
<p>12徙于巴比伦后、耶哥尼雅生撒拉铁、撒拉铁生所罗巴伯、</p>
<p>13所罗巴伯生亚比玉、亚比玉生以利亚敬、以利亚敬生亚所、</p>
<p>14亚所生撒督、撒督生亚金、亚金生以律、</p>
<p>15以律生以利亚撒、以利亚撒生马但、马但生雅各、</p>
<p>16雅各生约瑟、约瑟即马利亚之夫、马利亚生耶稣、称基督者、○</p>
<p>17如是自亚伯拉罕至大卫十四代、自大卫至徙巴比伦十四代、自徙巴比伦至基督十四代、</p>
<p>18耶稣基督之生如左、母马利亚为约瑟所聘、未婚感圣神而孕、</p>
<p>19其夫约瑟、义人也、不欲显辱之、意隐休之、</p>
<p>20思维间、主之使见于梦曰、大卫之裔约瑟、娶尔妻马利亚勿惧、盖所孕者、由圣神也、</p>
<p>21彼将生子、可名曰耶稣、因将救其民出于罪也、</p>
<p>22斯事悉成、以应主藉先知所言曰、</p>
<p>23将有处女、孕而生子、人称其名、曰以马内利、译即上帝偕我侪也、</p>
<p>24约瑟寤、如主使所命娶之、</p>
<p>25未与同室、及生子、则名之曰耶稣、</p>

</div>
