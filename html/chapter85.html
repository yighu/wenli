
<div>
<h3>第十九章</h3>
<p>1日暮、二天使至所多玛、时、罗得坐于邑门、见之、遂起迎迓、伏地而拜、</p>
<p>2曰、吾主请返、以临仆舍、濯足而宿、夙兴以行、曰、否、我将竟夕于衢、</p>
<p>3罗得亟促之、乃旋踵、入其室、遂为之设筵、炊无酵饼、天使食之、</p>
<p>4未及寝、所多玛邑人、少长咸集、环其室、</p>
<p>5呼罗得曰、昏暮就汝之人何在、可出之、遂吾所欲、</p>
<p>6罗得出、闭门而就之、</p>
<p>7曰、请我兄弟、勿作斯恶、</p>
<p>8我有二女、尚未适人、容我出之、任尔所为、惟此二人、既临我舍、请毋扰之、</p>
<p>9众曰、退、又曰、斯人旅于斯土、乃欲为士师、今将害尔、较彼尤甚、遂迫罗得、径前欲破其门、</p>
<p>10天使手援罗得入、而闭其门、</p>
<p>11使众于门外、少长目眯、索门致倦、○</p>
<p>12二人谓罗得曰、于此、尔尚有所属乎、或子、或女、或婿、及邑中属尔者、俱携之出、</p>
<p>13我将灭此一方、因其罪恶甚大、声闻于耶和华、故遣我灭之、</p>
<p>14罗得出、告聘其女之婿曰、尔起出此、耶和华将灭是邑、其婿闻之、以为戏言、</p>
<p>15及旦、天使促罗得曰、起、挈若妻、暨在此二女、恐因斯邑之罪、共罹灭亡、</p>
<p>16罗得迟延、二人执其手、与妻及女、咸引之出、置于邑外、盖耶和华矜之也、</p>
<p>17既出、谓之曰、尔其遁逃、以全生命、毋返顾、毋止平原、宜避于山、免尔灭亡、</p>
<p>18罗得曰、主欤、勿尔、</p>
<p>19仆蒙尔恩、大施仁慈、以全我生、今我不能避于山、恐遭灾祸而殒、</p>
<p>20前有一邑、既小且近、容我遁彼、以全我生、此非蕞尔之区乎、</p>
<p>21曰、斯事我亦允尔、所言之邑、我不翦灭、</p>
<p>22汝其速遁于彼、盖尔未至、吾不能有所为、故其邑名曰琐珥、○</p>
<p>23罗得入琐珥时、日已出、</p>
<p>24耶和华自天雨火硫于所多玛、蛾摩拉、</p>
<p>25于是城邑、平壤、居民、及土所产、无不毁灭、</p>
<p>26罗得妻随行返顾、变为盐柱、</p>
<p>27亚伯拉罕夙兴、至昔立于耶和华前之处、</p>
<p>28瞻望所多玛蛾摩拉、与平原全境、见其烟焰上腾、如出于炉、○</p>
<p>29当上帝殄灭平原诸邑、倾覆罗得所居之邑时、眷念亚伯拉罕、拯罗得出于灾、○</p>
<p>30罗得惧居琐珥、挈二女去彼、而入于山、同处岩穴、</p>
<p>31长女谓季女曰、吾父已老、斯土又无人与我为偶、以循人道、</p>
<p>32莫若使父饮酒、而与偕寝、以存其后、</p>
<p>33是夜饮父以酒、长女与之寝、女之卧起、父不及知、</p>
<p>34翌日、长女谓季女曰、我昨与父偕寝、今夕仍饮以酒、尔可偕寝、以存其后、</p>
<p>35是夜亦饮父以酒、季女偕寝、女之卧起、父亦不知、</p>
<p>36如是、罗得二女由父怀妊、</p>
<p>37长女生子、命名摩押、为摩押族之祖、</p>
<p>38季女亦生子、命名便亚米、为亚扪族之祖、</p>

</div>
