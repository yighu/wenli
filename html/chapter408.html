
<div>
<h3>第十一章</h3>
<p>1亚哈谢母亚他利雅见子已死、起而歼灭王室、</p>
<p>2约兰王女、亚哈谢妹约示巴于见杀之王子中、窃亚哈谢子约阿施出、与其乳媪、藏于寝室、以避亚他利雅、免其被杀、</p>
<p>3约阿施与其乳媪、偕匿于耶和华室、历有六年、亚他利雅治理斯土、○</p>
<p>4越至七年、耶何耶大遣人召迦利族与卫士之百夫长、导入耶和华室、与之立约、使在耶和华室发誓、以王子示之、</p>
<p>5命之曰、尔当如是而行、凡安息日入值者、三分之一宜守王宫、</p>
<p>6三分之一守苏珥门、三分之一守卫士后之门、如是守护王宫、以为防御、</p>
<p>7安息日退值之二队、必守护耶和华室、在王四周、</p>
<p>8各执器械以环之、凡侵尔班列者、必杀之、王出入时、尔必与偕、</p>
<p>9百夫长咸遵祭司耶何耶大之命而行、各率其人、安息日入值退值者、俱诣祭司耶何耶大、</p>
<p>10祭司以耶和华室所藏大卫之干戈、予百夫长、</p>
<p>11卫士手执器械、立于王之四周、自室右至室左、环坛与室、</p>
<p>12祭司导王子出、加冕于其首、予以法律、膏之为王、众鼓掌曰、愿王万岁、</p>
<p>13亚他利雅闻卫士与民之声、则入耶和华室、至于民所、</p>
<p>14望见王循常例立于柱侧、百夫长与吹角者侍于王侧、四境之民欢忻吹角、亚他利雅裂衣、呼曰、叛矣、叛矣、</p>
<p>15祭司耶何耶大命统军之百夫长曰、由队伍之间拥之出、随其后者、必杀以刃、盖祭司曰、勿杀之于耶和华室、</p>
<p>16遂辟易而出之、妇由马道至王宫、见杀于彼、○</p>
<p>17耶何耶大使王及民、与耶和华立约、俾为耶和华之民、又使王与民立约、</p>
<p>18四境之民、往巴力庙毁之、摧其坛、碎其像、杀巴力之祭司玛坦于坛前、祭司设官守耶和华室、</p>
<p>19率诸百夫长、暨迦利族与卫士、以及四境之民、自耶和华室、导王而下、由卫士门、入于王宫、遂即王位、</p>
<p>20四境之民欢乐、邑内平康、亚他利雅见杀于王宫、约阿施即位时、年甫七龄、</p>

</div>
