
<div>
<h3>第十章</h3>
<p>1所罗门之箴言、○智子令父喜乐、愚子为母忧戚、</p>
<p>2积财非义、无所裨益、惟义拯人于死、</p>
<p>3耶和华不任义者受馁、不使恶者遂欲、</p>
<p>4手惰者致贫、手勤者致富、</p>
<p>5夏时而敛者乃智子、穑时而寝者乃辱子、</p>
<p>6福祉临于义者之首、残暴藏于恶者之口、</p>
<p>7义者之志得颂、恶者之名必朽、</p>
<p>8心慧者必受命令、口愚者必致倾覆、</p>
<p>9履正直者、其行稳固、从邪曲者、必致败露、</p>
<p>10以目示意、必生忧患、口愚之辈、必致倾覆、</p>
<p>11义者之口、乃生命之源、恶者之口、乃残暴所藏、</p>
<p>12憾恨启衅隙、仁爱盖罪愆、</p>
<p>13具明哲者、口有智慧、乏知识者、背受杖责、</p>
<p>14智人积存知识、愚者之口、临于败亡、</p>
<p>15富人之货财、为其坚城之卫、贫者之穷乏、乃其败亡之由、</p>
<p>16义者之劳力乃致生、恶者之出产乃致罪、</p>
<p>17守训诲者、履于生路、违斥责者、迷于歧途、</p>
<p>18匿怨者口言诳、谗谤者为愚人、</p>
<p>19多言难免咎戾、缄口乃为明智、</p>
<p>20义者之舌、有如佳银、恶者之心、所值无几、</p>
<p>21义者之唇、以育众庶、愚者乏识、陷于死亡、</p>
<p>22耶和华之锡嘏、令人富厚、不加忧伤、</p>
<p>23愚蠢者戏行邪恶、明哲者乃乐智慧、</p>
<p>24恶者所惧必临之、义者所欲必允之、</p>
<p>25狂风骤过、恶者乌有、惟彼义者、其基永存、</p>
<p>26怠惰之流、于使之者、如酰在齿、如烟在目、</p>
<p>27寅畏耶和华、必益其寿命、惟彼恶者、必夭其天年、</p>
<p>28义人之望、必致喜乐、恶者之冀、必至败亡、</p>
<p>29耶和华之道、于正直者为保障、于作恶者为毁灭、</p>
<p>30义者永不迁移、恶者不得居于地上、</p>
<p>31义者之口、乃生智慧、乖谬之舌、必被断绝、</p>
<p>32义者之唇、知所悦人、恶者之口、惟出乖谬、</p>

</div>
