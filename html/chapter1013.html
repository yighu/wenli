
<div>
<h3>第二十七章</h3>
<p>1平旦、祭司诸长、民间长老、谋攻耶稣以死之、</p>
<p>2系而曳之、解于方伯彼拉多、○</p>
<p>3时、卖师者犹大、见耶稣定罪、则悔、反其金三十于祭司诸长长老、</p>
<p>4曰、我卖无辜者之血、有罪矣、佥曰、于我何与、尔自当之、</p>
<p>5犹大掷金于殿、退而自缢、</p>
<p>6祭司诸长取其金曰、此乃血值、贮库非宜、</p>
<p>7遂共议以其金市陶人田、以瘗宾旅、</p>
<p>8故其田迄今称血田焉、</p>
<p>9乃应先知耶利米言云、彼取被估者之值三十金、即以色列人所估者、</p>
<p>10以市陶人田、依主所命我也、○</p>
<p>11耶稣立方伯前、方伯问曰、尔乃犹太人王乎、耶稣曰、尔言之矣、</p>
<p>12祭司诸长长老讼之、耶稣不答、</p>
<p>13彼拉多曰、斯人多端证尔、尔不闻乎、</p>
<p>14耶稣不答一词、方伯奇甚、</p>
<p>15届节期、方伯例释一囚、任众所欲、</p>
<p>16时、有著名之囚巴拉巴、</p>
<p>17众集、彼拉多曰、尔欲我孰释耶、巴拉巴乎、抑耶稣称基督者乎、</p>
<p>18盖知其因媢嫉而付耶稣也、</p>
<p>19方伯坐于堂、其妻使谓之曰、此义人、尔勿与也、以我今夜梦中、为之哀伤不胜焉、</p>
<p>20祭司诸长、长老、唆众求释巴拉巴、而灭耶稣、</p>
<p>21方伯谓众曰、二人中欲我孰释、曰、巴拉巴、</p>
<p>22彼拉多曰、然则称基督之耶稣、何以处之、佥曰、钉之十架、</p>
<p>23方伯曰、彼行何恶耶、众愈呼曰、钉之十架、</p>
<p>24彼拉多见言之无济、反以滋乱、遂取水、众前盥手、曰、流此义人之血、非我罪也、尔自当之、</p>
<p>25众皆应曰、其血归我、及我子孙、</p>
<p>26遂释巴拉巴、鞭耶稣、付之钉十架、○</p>
<p>27时、方伯之卒、携耶稣入署、集全营围之、</p>
<p>28褫其衣、衣以绛袍、</p>
<p>29编棘冕、冠其首、置苇于右手、跪其前、而戏之曰、犹太人王安哉、</p>
<p>30且唾之、取苇击其首、</p>
<p>31戏毕、褫其袍、衣以故衣、曳钉十架、○</p>
<p>32众出、遇一古利奈人西门、强之偕往、负耶稣之十架、</p>
<p>33至一地、名各各他、即髑髅处也、</p>
<p>34以酒和胆饮之、耶稣尝而不饮、</p>
<p>35既钉之十架、阄分其衣、</p>
<p>36坐而守之、</p>
<p>37置标于首、书曰、犹太人之王耶稣、</p>
<p>38有二盗同钉十架、一左一右、</p>
<p>39过者诮之、摇首曰、</p>
<p>40尔毁殿、三日复建之、可自救也、尔若上帝子、则自十架下矣、</p>
<p>41祭司诸长、士子、长老、亦如是戏之曰、</p>
<p>42彼救他人、不能自救也、彼为以色列王、今自十架而下、我则信之、</p>
<p>43彼恃上帝、上帝果悦之、今可拯之、盖彼曰、我乃上帝子也、</p>
<p>44同钉之盗、亦如是诟之、○</p>
<p>45自午正至申初、遍地晦冥、</p>
<p>46约申初、耶稣大声呼曰、以利、以利、拉马、撒巴各大尼、即言我上帝、我上帝、何遗我也、</p>
<p>47旁立者有人闻之曰、彼呼以利亚也、</p>
<p>48其中一人疾趋、取海绒渍酰、束苇以饮之、</p>
<p>49或曰、姑听之、试观以利亚来救之否、</p>
<p>50耶稣复大声而呼、气遂绝、</p>
<p>51殿幔自上至下裂为二、地震、磐裂、</p>
<p>52墓启、既逝之圣、其身多有复起者、</p>
<p>53迨耶稣复生后、出墓入圣京、见于多人、</p>
<p>54百夫长及同守耶稣者、见地震与所历之事、惧甚、曰、此诚上帝子也、</p>
<p>55有多妇自加利利从耶稣、而供事之者、在彼远观、</p>
<p>56中有抹大拉之马利亚、雅各约西之母马利亚、及西庇太二子之母、○</p>
<p>57既暮、有富人约瑟者、来自亚利马太、亦耶稣之徒也、</p>
<p>58谒彼拉多、求耶稣尸、彼拉多命予之、</p>
<p>59约瑟取尸、裹以洁枲布、</p>
<p>60置诸己之新墓、凿于磐者、转大石于墓门而去、</p>
<p>61有抹大拉之马利亚、及他马利亚、对茔而坐、○</p>
<p>62翌日、即备节之次日、祭司诸长与法利赛人集、谒彼拉多曰、</p>
<p>63大人、我侪忆彼惑人者、生时尝曰、三日后、我将复起、</p>
<p>64是以请命固守其茔三日、恐其徒窃之、而以自死而起告民、则后此之谬、较甚于先矣、</p>
<p>65彼拉多曰、尔有守兵、往尽乃心、固守之、</p>
<p>66遂往、封石设兵、固守其茔焉、</p>

</div>
