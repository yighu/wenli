
<div>
<h3>第二十六章</h3>
<p>1既至尔上帝耶和华所赐为业之地、据而居之、</p>
<p>2必以斯土所产之初实、盛之于筐、诣尔上帝耶和华所选寄名之处、</p>
<p>3见当时之祭司曰、我今敬告尔上帝耶和华、耶和华所誓许我祖、锡我之地、我已至之、</p>
<p>4祭司取筐于尔手、置尔上帝耶和华坛前、</p>
<p>5尔在尔上帝耶和华前必曰、我祖亚兰人、乃濒死者、往旅埃及、人数无多、而成大族、强盛繁衍、</p>
<p>6埃及人恶待我侪、而虐遇之、加以苦役、</p>
<p>7我吁我列祖之上帝耶和华、蒙其垂听、鉴我所受之艰难、劳苦暴虐、</p>
<p>8耶和华以能手、奋臂、异迹、奇事、大而可畏之事、导我出埃及、</p>
<p>9携我至此、锡我流乳与蜜之地、</p>
<p>10耶和华欤、尔所赐我之地、其所产之初实、我携之至、遂置于尔上帝耶和华前、而行崇拜、</p>
<p>11尔与利未人、及居尔中之宾旅、缘尔上帝耶和华赐尔暨家之福、而喜乐焉、○</p>
<p>12每至三载、什输其一之年、凡土所产、什输其一既毕、必以给利未人及宾旅孤寡、使食于尔邑内、而得果腹、</p>
<p>13则于尔上帝耶和华前告曰、为圣之物、我已出之我家、给与利未人及宾旅孤寡、循尔所谕、尔之命令、我未干犯、亦未遗忘、</p>
<p>14维此圣物、居丧时、我未食之、不洁时、我未移之、为死者、我未用之、惟听我上帝耶和华命、遵尔所谕而行、</p>
<p>15祈自天上圣所俯察、锡嘏于尔民以色列、并所赐我流乳与蜜之地、如所誓于我列祖者、○</p>
<p>16尔上帝耶和华、今日命尔行此典章律例、故当一心一意守之、</p>
<p>17今日尔以耶和华为尔上帝、愿行其道、听其言、守其典章、诫命律例、</p>
<p>18耶和华亦循其所许、以尔为己民、俾从其命、</p>
<p>19使尔在于荣耀、名誉尊贵、超乎所造万民、尔为圣民、归尔上帝耶和华、循其所言、</p>

</div>
