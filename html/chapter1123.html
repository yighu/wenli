
<div>
<h3>第四章</h3>
<p>1人当以我侪为基督之役、上帝奥秘之宰、</p>
<p>2夫所求于宰者忠也、</p>
<p>3我见拟于尔曹、或以人意拟之、我则视为细事、亦不自拟、</p>
<p>4我不自觉有疚、然不以此见义、盖拟我者主也、</p>
<p>5是以时未至、俱勿拟、待主临、必彰暗中之隐、发众心之谋、各由上帝得其褎焉、○</p>
<p>6兄弟乎、我为尔故、以此比己与亚波罗、令尔学我侪、勿越经所载、勿彼此相炫、</p>
<p>7谁使尔自异乎、尔何有而非受之乎、既受之、何自夸如未受乎、</p>
<p>8尔曹已饱足、已富有、外乎我而秉权、我诚愿之、俾我偕尔秉权、</p>
<p>9我思上帝、已置我侪使徒于末、如拟死者、作剧于世、为天使与人所观、</p>
<p>10我侪缘基督而愚、尔在基督而智、我弱尔强、尔荣我辱、</p>
<p>11迄今我侪饥渴、裸体受挞、靡有定处、</p>
<p>12且服劳、躬亲操作、见诟则祝、遇窘则忍、</p>
<p>13受谤则劝、成为世之污秽、物之尘垢、以迄于今、○</p>
<p>14余书此、非以愧尔、乃警尔、如我爱子、</p>
<p>15尔宗基督、虽有万师、而无多父、盖我在基督耶稣中、以福音生尔、</p>
<p>16故劝尔效我、</p>
<p>17缘此、遣提摩太就尔、彼乃宗主、为我爱子而忠诚者、令尔忆我于基督中所行、如我于诸会随在训诲者、</p>
<p>18今有人意我不来而自矜、</p>
<p>19如主许之、我必速就尔、非欲知自矜者之言、乃其能耳、</p>
<p>20盖上帝国、不在言而在能、</p>
<p>21尔何所欲乎、欲我以杖就尔乎、抑以仁慈与温柔之心乎、</p>

</div>
