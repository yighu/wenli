
<div>
<h3>第十六章</h3>
<p>1参孙往迦萨、见一妓、就之、</p>
<p>2或告迦萨人曰、参孙至此、遂伏邑门、竟夕环守、静默无声、意谓待至黎明、我必杀之、</p>
<p>3参孙既卧、中夜而兴、取邑门之扉与楗、并二橛而拔之、荷之于肩、至希伯仑前之山巅、○</p>
<p>4厥后、参孙在梭烈谷、爱一女、名大利拉、</p>
<p>5非利士牧伯就女曰、尔其诱之、察其何由有此大力、我侪何以胜之、致能缚而苦之、则我各以银一千一百给尔、</p>
<p>6大利拉谓参孙曰、请尔告我、何由有此大力、何术可以缚而苦尔、</p>
<p>7参孙曰、如以未干之新弦七缚我、我则荏弱、无异他人、</p>
<p>8于是非利士牧伯携未干之新弦七予女、女则缚之、</p>
<p>9女既设伏于内室、告曰、参孙、非利士人莅尔、参孙遂断其弦、如断经火之麻缕、仍不知其力之奚自、</p>
<p>10大利拉谓参孙曰、尔欺我而言诳、请告我何以缚尔、</p>
<p>11曰、如以未用之新索缚我、我则荏弱、无异他人、</p>
<p>12大利拉遂以新索缚之、曰、参孙、非利士人莅尔、是时伏者俟于内室、参孙即断臂索、如断一缕、</p>
<p>13大利拉谓参孙曰、尔欺我而言诳、越至于今、请告我何以缚尔、曰、以我首发七绺、与纬同织、则可、</p>
<p>14女遂以橛钉其发、曰、参孙、非利士人莅尔、参孙即寤、拔机之橛与纬、</p>
<p>15女曰、尔心不在我、何云爱我乎、尔欺我者三、未告我以大力何由而有、</p>
<p>16女日以言促迫之、参孙中心忧郁、几及于死、</p>
<p>17以心所藏悉告之、曰、我自母胎、为拿细耳人归于上帝、薙发之刀、未加于首、如薙我发、我力自去、我则荏弱、无异他人、</p>
<p>18大利拉见其以心所藏悉告之、则遣人召非利士牧伯曰、今彼以心所藏悉告于我、请尔复至、惟此一次、非利士牧伯遂至、携金于手、</p>
<p>19女使参孙枕膝而寝、招人薙其发七绺、遂困苦之、其力果去、</p>
<p>20女曰、参孙、非利士人莅尔、参孙寤曰、我且出、逍遥如昔、而不知耶和华已离之矣、</p>
<p>21非利士人遂执之、抉其目、解至迦萨、系以铜链、使旋磨于狱、</p>
<p>22其发薙后渐长、○</p>
<p>23非利士牧伯集众、大祭其神大衮、而取欢乐、曰、我神以敌参孙付于我手、</p>
<p>24民见之、则颂赞其神曰、我神付敌于我手、彼乃败我邦国、杀我多人者也、</p>
<p>25中心欣喜时、则曰、其召参孙、为我作剧、遂召参孙出狱、置之柱间、乃作剧于其前、</p>
<p>26参孙谓执手之童曰、容扪室柱、使我倚之、</p>
<p>27室充男女、非利士牧伯咸在、室顶亦有男女、约三千人、观参孙作剧、</p>
<p>28参孙吁耶和华曰、主耶和华欤、求尔垂念我、上帝欤、求尔坚固我、惟此一次、以报非利士人抉我二目之仇、</p>
<p>29乃执室所赖之二中柱、一以左手、一以右手、而凭依之、</p>
<p>30曰、愿与非利士人偕亡、遂屈身尽力曳之、室乃倾圮、覆于诸伯众民之上、如是、参孙死时所杀、较之生时所杀尤多、</p>
<p>31其兄弟与父家俱至、取之而归、葬于父玛挪亚之墓、在琐拉以实陶间、参孙为以色列士师、历二十年、</p>

</div>
