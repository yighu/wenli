
<div>
<h3>第百四十五篇</h3>
<p>大卫颂美之词○</p>
<p>1我王上帝欤、我必尊崇尔、永久称颂尔名兮、</p>
<p>2日称颂尔、颂美尔名、迄于永久兮、</p>
<p>3耶和华为大、深堪颂美、其大莫测兮、</p>
<p>4世世相继、颂赞尔经纶、宣扬尔能事兮、</p>
<p>5尔威严之尊荣、奇异之作为、我思维之兮、</p>
<p>6人必述尔可畏之能事、我必宣尔之尊大兮、</p>
<p>7人必扬尔鸿慈之志、歌尔公义兮、</p>
<p>8耶和华乃仁慈矜悯、迟于发怒、富有慈惠兮、</p>
<p>9耶和华善待万有、恩宠及于所造兮、</p>
<p>10耶和华欤、尔所经营、必称谢尔、尔之圣民、咸称颂尔兮、</p>
<p>11必道尔国之荣、言尔之能兮、</p>
<p>12俾人知尔能事、与尔国之威荣兮、</p>
<p>13尔国永存、尔权万世弗替兮、</p>
<p>14颠仆者、耶和华扶之、屈抑者起之兮、</p>
<p>15众目惟尔是望、随时尔给以食兮、</p>
<p>16尔展厥手、以餍群生之欲兮、</p>
<p>17耶和华所为皆义、所行皆仁兮、</p>
<p>18凡呼吁耶和华、以诚呼吁之者、彼则近之兮、</p>
<p>19寅畏之者、必成其愿、听其呼吁、而救之兮、</p>
<p>20凡爱耶和华者、必保佑之、惟彼恶人、则灭绝之兮、</p>
<p>21我口必颂美耶和华、愿凡有血气者、称颂其圣名、永世靡已兮、</p>

</div>
