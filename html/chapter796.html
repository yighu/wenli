
<div>
<h3>第四十三章</h3>
<p>1肇造尔雅各、甄陶尔以色列之耶和华曰、勿惧、我已赎尔、呼尔以名、尔为我有、</p>
<p>2尔涉于水、我必与俱、凭河不至淹没、经火不致焚毁、其焰不爇尔身、</p>
<p>3我乃尔之上帝耶和华、以色列之圣者、尔之救主、以埃及赎尔、以古实西巴代尔、</p>
<p>4我视尔为宝为贵、眷爱尔、故以他人易尔、以列邦代尔生命、</p>
<p>5勿惧、我偕尔、必自东方携尔之裔、自西方集尔之众、</p>
<p>6谓北方曰、当令旋返、谓南方曰、勿行拘留、携我诸子、还自远方、携我诸女、归从地极、</p>
<p>7即以我名而称、我所肇造、以彰我荣、我所甄陶、成就者也、</p>
<p>8有目而蒙、有耳而聩之民、当携之出、</p>
<p>9集列邦、会万民、其中孰能言此、而示我以往事、当携证者、以征其言、使人闻之曰、诚是也、</p>
<p>10耶和华曰、尔曹为我之证、为我所选之仆、俾尔知而信我、深悉我为上帝、在我之先、无他上帝、在我之后、亦无有焉、</p>
<p>11惟我为耶和华、我外无他救主、</p>
<p>12耶和华曰、我既宣告、我亦救援、我亦指示、尔中无有异族之神、故尔为我之证、我乃上帝、</p>
<p>13自兹以往、我为上帝、无能夺于我手、我之所为、谁能阻之、○</p>
<p>14赎尔之耶和华、以色列之圣者云、以尔之故、我将遣人至巴比伦、使逃亡之迦勒底人、乘其喜乐之舟而来、</p>
<p>15我乃耶和华、尔之圣者、肇造以色列、为尔君王、</p>
<p>16耶和华曾辟路于沧海、备途于巨浸、</p>
<p>17使车马军旅勇士咸集、而倾覆之、不能复起、悉皆见灭、如熄余烬、</p>
<p>18耶和华云、已往之事勿忆、畴昔之事勿思、</p>
<p>19我今作有新事、将即出现、尔岂不知之、我必备途于旷野、浚川于荒墟、</p>
<p>20野中百兽、野犬鸵鸟、必皆尊我、因我备水于旷野、浚川于荒墟、以饮我之选民、</p>
<p>21即我为己所肇造者、使之扬我声誉、</p>
<p>22惟尔雅各、不呼吁我、以色列厌我、</p>
<p>23不以尔羊燔而献我、不以祭品尊我、我使尔奉礼物、非累尔也、命尔焚香品、非烦尔也、</p>
<p>24尔不以金购之菖蒲奉我、不以牺牲之脂膏供我、乃以尔诸罪累我、以尔诸愆烦我、</p>
<p>25惟我为己之故、涂抹尔愆、不念尔罪、</p>
<p>26尔其使我追忆、互相辩论、陈尔之事、或可称义、</p>
<p>27尔之始祖干罪、尔之师傅又复逆我、</p>
<p>28故我必辱圣所之长、使雅各受诅、以色列被谤焉、</p>

</div>
