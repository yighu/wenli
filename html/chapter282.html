
<div>
<h3>第十一章</h3>
<p>1夏琐王耶宾既闻此事、遣人往见玛顿王约巴、暨伸仑押煞二王、</p>
<p>2与居北方山地、暨基尼烈南之亚拉巴、那弗多珥西之洼地诸王、</p>
<p>3及居东西之迦南人、与亚摩利人、赫人、比利洗人、并居山地之耶布斯人、米斯巴地、黑门山麓之希未人、</p>
<p>4皆率军旅而出、其人多如海沙、车马甚众、</p>
<p>5列王咸集、建营米伦水滨、欲与以色列人战、</p>
<p>6耶和华谕约书亚曰、勿缘之而惧、明日此时、我以见杀之众、付以色列人、尔当断其马筋、焚其车辆、</p>
<p>7约书亚率军旅、猝至米伦水滨攻之、</p>
<p>8耶和华付之于以色列人手、遂击之、追至大西顿、与米斯利弗玛音、迄于东方之米斯巴平原、俱翦灭之、靡有孑遗、</p>
<p>9约书亚遵耶和华命而行、断其马筋、焚其车辆、</p>
<p>10夏琐素为诸国之首、约书亚返取之、刃击其王、</p>
<p>11以色列人刃击居民、悉行翦灭、凡有气息者、靡有孑遗、火焚夏琐、</p>
<p>12约书亚取斯诸邑与其王、刃击其众、而翦灭之、循耶和华仆摩西所命、</p>
<p>13建于山冈之邑、以色列人不焚、惟夏琐为约书亚所毁、</p>
<p>14诸邑货财牲畜、以色列人取而归己、人则以刃击之、至于尽灭、凡有气息者、靡有孑遗、</p>
<p>15昔耶和华所命其仆摩西、摩西传命约书亚者、约书亚悉遵行之、一无所违、○</p>
<p>16约书亚尽取斯土、即山地、南土、歌珊四境、及其洼地、亚拉巴与以色列山地、及其洼地、</p>
<p>17自上西珥之哈拉山、至黑门山麓、利巴嫩谷之巴力迦得、并取其王、击而杀之、</p>
<p>18约书亚与诸王相战日久、</p>
<p>19居基遍之希未人而外、无一邑与以色列人修好者、以色列人悉战而取之、</p>
<p>20盖耶和华听其刚愎厥心、与以色列人战、而被翦灭、不蒙矜恤、循耶和华谕摩西之命、○</p>
<p>21是时约书亚往山地、灭亚衲族、即自希伯仑、底璧、亚拿伯、犹大山地、以色列山地、尽灭其众、而毁其邑、</p>
<p>22亚衲族于以色列地、靡有孑遗、惟于迦萨、迦特、亚实突有之、</p>
<p>23约书亚循耶和华谕摩西之命、取斯全地、以给以色列人为业、依其支派班列、厥后其地息战、</p>

</div>
