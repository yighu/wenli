
<div>
<h3>第十二章</h3>
<p>1以法莲人集而北往、谓耶弗他曰、尔与亚扪族战、而不招我偕往、曷故、我必以火毁尔、及尔第宅、</p>
<p>2耶弗他曰、我暨我民、与亚扪族大战、我曾招尔、尔不救我脱于其手、</p>
<p>3我见尔不我救、遂冒死往攻亚扪族、而耶和华付之于我手、今日尔来攻我、曷故、</p>
<p>4耶弗他乃集基列人、与以法莲人战、而击杀之、因以法莲人曰、尔基列人、在以法莲玛拿西间、乃以法莲之逋逃者也、</p>
<p>5基列人据约但津、以御以法莲人、以法莲人逃遁者、有言请许我济、基列人则问之曰、尔为以法莲人否、如其言否、</p>
<p>6则曰、试言示播列、其人音不相符、而言西播列、则执之、杀于约但津旁、当时以法莲人陨没者、四万二千人、○</p>
<p>7基列人耶弗他、为以色列士师、凡历六年、卒而葬于基列之一邑、○</p>
<p>8厥后、伯利恒人以比赞为以色列士师、</p>
<p>9有子三十、女三十、皆出嫁、为子娶媳三十、</p>
<p>10彼为以色列士师、凡历七年、卒而葬之于伯利恒、○</p>
<p>11厥后、西布伦人以伦为以色列士师、凡历十年、</p>
<p>12卒而葬于西布伦之亚雅伦、○</p>
<p>13厥后、比拉顿人希列子押顿为以色列士师、</p>
<p>14有子四十、孙三十、共乘驴驹七十、彼为以色列士师、凡历八年、</p>
<p>15卒而葬于以法莲地之境比拉顿、在亚玛力之山地、</p>

</div>
