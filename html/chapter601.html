
<div>
<h3>第三十九篇</h3>
<p>大卫之诗使伶长耶杜顿歌之○</p>
<p>1我谓必谨我行、免舌干咎、恶人当前、必箝我口兮、</p>
<p>2我缄默无言、善言亦不出口、我之忧痛、更迫切兮、</p>
<p>3我则热衷、默想时火乃炽、遂鼓舌而言曰、</p>
<p>4耶和华欤、俾知我身之终、年寿几何、致我自知荏弱兮、</p>
<p>5尔使我之年岁、数掌可量、我之寿算、在于尔前、若无有兮、世人稳立时、亦皆虚空兮、</p>
<p>6世人行动乃虚幻、扰攘乃徒劳、积蓄货财、不知谁取兮、</p>
<p>7主欤、我今奚俟、所望惟尔、</p>
<p>8援我于愆尤、毋令我受愚人之辱兮、</p>
<p>9我默然缄口、以我所遇、乃尔所为兮、</p>
<p>10尔之责罚、尚其免之、尔手搏击、我则消灭兮、</p>
<p>11尔因罪而谴人、使其菁华消灭、如蠹之蚀、世人实为虚空兮、</p>
<p>12耶和华欤、俯闻我祈求、垂听我呼吁、我既泣涕、尔勿缄默、我于尔前、为外人、为客旅、有如列祖兮、</p>
<p>13求尔舍我、于我长往之先、俾我复振兮、</p>

</div>
