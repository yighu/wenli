
<div>
<h3>第四十四章</h3>
<p>1我仆雅各、我所选之以色列欤、今其听之、</p>
<p>2肇造尔、自胎甄陶尔、辅助尔之耶和华云、我仆雅各、我所选之耶书仑欤、勿惧、</p>
<p>3盖我必注水于渴者、浚川于燥土、注我神于尔苗裔、降福祉于尔子孙、</p>
<p>4彼将滋生于草中、若溪滨之柳、</p>
<p>5将有人曰、我属耶和华、有以雅各之名自称、有手书归耶和华、自称为以色列、○</p>
<p>6万军之耶和华、赎以色列而为其王者云、始我也、终亦我也、我外别无上帝、</p>
<p>7自我肇造上古之民以来、谁能如我宣布之、预言之、陈述之、至于未来之事、必成之事、任其指示之、</p>
<p>8尔勿畏葸、勿惊惶、我岂非自古宣示尔乎、尔为我证、我外岂有上帝乎、无有磐石、我不知其他也、</p>
<p>9造雕像者、悉为虚妄、其所悦者无益、彼之证者不见不知、必致愧怍、</p>
<p>10谁造神像、或铸无益之偶、</p>
<p>11凡宗之者、咸生愧赧、造之之工、世人而已、任其聚会、屹立于此、必同战栗、而惭恧焉、</p>
<p>12铁工炽炭锻之、以锤治之、竭一臂之力、而制造之、饥而疲乏、渴而困惫、</p>
<p>13木工布绳、画之以笔、治之以铴、正之以规、象人之形、犹人之美、处之于室、</p>
<p>14更伐香柏、亦取橡栎、皆林木之坚者、或植杉木、得雨露之养、</p>
<p>15人取之为薪、用之暖体、燃之烘饼、或以之作神像、而崇拜之、雕偶像、而俯伏于其前、</p>
<p>16半以燃火、半以炙肉、食之果腹、复暖其身、曰、噫、我既温暖、亦既观火、</p>
<p>17尚有余木、用之造神、以为雕像、俯伏拜之、祷曰、尔其救予、盖尔为我神也、</p>
<p>18维彼不知不思、其目障翳不见、其心蒙蔽不明、</p>
<p>19无人想念、无知识、无聪明、不云材木之半、我已焚之以火、烘饼于炭、半以炙肉食之、岂可用其余者、而作可憎之物、俯伏以拜木干乎、</p>
<p>20彼乃食灰、中心昏迷、使之离途、弗能自救、不知自言、我之右手所执、非虚诞乎、○</p>
<p>21雅各以色列欤、其忆斯事、尔乃我仆、我甄陶尔、以为我仆、以色列欤、我不忘尔、</p>
<p>22我抹尔愆、若散密云、我涂尔罪、如消阴雾、尔其归我、盖我赎尔、</p>
<p>23诸天欤、尔其讴歌、耶和华已成之矣、下土欤、尔其大声而呼、群山茂林、及其中之百树欤、尔其发声而歌、缘耶和华已赎雅各、必彰其荣于以色列焉、○</p>
<p>24赎尔之耶和华、自胎甄陶尔者云、我耶和华创造万物、独布诸天、而张大地、斯时偕我者谁耶、</p>
<p>25我使诳者之兆不验、卜筮之辈颠狂、智者却退、其聪慧变为愚拙、</p>
<p>26应我仆之言、成我使之谋、论耶路撒冷曰、必有居民、论犹大众邑曰、必再建造、荒芜之区、我必兴之、</p>
<p>27命深渊竭、其河我则涸之、</p>
<p>28论古列曰、乃为我牧、成我所悦、论耶路撒冷曰、必得建造、论圣殿曰、其基必立、</p>

</div>
