
<div>
<h3>第五十七篇</h3>
<p>大卫避扫罗匿身于穴作此词使伶长歌之调用勿毁坏○</p>
<p>1上帝欤、尚其悯我、尚其悯我、我心托庇于尔、在尔翼之荫下、待斯灾祸之逝兮、</p>
<p>2我将呼吁至上上帝、为我成事之上帝兮、</p>
<p>3欲噬我者诟詈我时、彼必自天施援、上帝必发其慈惠诚实兮、</p>
<p>4我处狮中、与火性之世人共卧、其齿为戈矢、其舌为利刃兮、</p>
<p>5上帝欤、愿尔崇高越于诸天、尊荣越于全地兮、○</p>
<p>6彼众设网、窒我步履、我心抑郁、彼掘阱于我前、自陷其中兮、</p>
<p>7上帝欤、我心坚定、我心坚定、我必讴歌、我必颂赞兮、</p>
<p>8我灵其起、琴瑟其兴、我企望黎明兮、</p>
<p>9主欤、我必于诸民中称谢尔、于列邦中歌颂尔、</p>
<p>10尔之慈惠峻极于天、诚实及于霄汉兮、</p>
<p>11上帝欤、愿尔崇高越于诸天、尊荣越于全地兮、</p>

</div>
