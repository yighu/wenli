
<div>
<h3>第八十四篇</h3>
<p>可拉裔之诗使伶长用迦特乐器歌之○</p>
<p>1万军之耶和华欤、尔之帷幕、何其可爱兮、</p>
<p>2我灵慕耶和华院宇、至于疲惫、我之心身、呼吁维生之上帝兮、</p>
<p>3万军之耶和华、我王我上帝欤、雀得其室、燕得伏雏之巢、在尔坛侧兮、</p>
<p>4居尔室者福矣、必赞尔不已兮、</p>
<p>5得力于尔、心向郇之大道、斯人其有福兮、</p>
<p>6彼经流涕谷、变为有泉之处、秋雨被以福祉兮、</p>
<p>7彼众行迈、其力递增、各觐上帝于郇兮、</p>
<p>8万军之上帝耶和华欤、垂听我祈祷、雅各之上帝欤、倾耳以听兮、</p>
<p>9上帝我盾欤、尚其垂鉴、顾尔受膏者之面兮、</p>
<p>10居尔院宇一日、愈于平居千日、宁在我上帝室为阍、胜于居恶人之幕兮、</p>
<p>11盖耶和华上帝为日为盾、耶和华锡恩锡荣、于正行者、不靳嘉物兮、</p>
<p>12万军之耶和华欤、恃尔之人、其有福兮、</p>

</div>
