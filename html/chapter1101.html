
<div>
<h3>第二十六章</h3>
<p>1亚基帕谓保罗曰、许尔自陈、保罗举手诉曰、</p>
<p>2亚基帕王欤、我为犹太人所讼者、今日得陈于尔前、幸也、</p>
<p>3更幸者、因犹太人之例规辩端、皆尔所知、故求宽忍听我、</p>
<p>4我自少时为人若何、自始偕我故土之民、及在耶路撒冷、犹太人皆知之、</p>
<p>5彼如允作证、则知我自始依我教中至严之门、为法利赛人也、</p>
<p>6今我立而被鞫、乃为望上帝所许于我侪之列祖者、</p>
<p>7我十二支、日夜殷勤崇事、亦望获此许耳、王乎、我为此望、为犹太人所讼、</p>
<p>8上帝若起夫死者、尔曹何以为不可信乎、</p>
<p>9昔我意谓拿撒勒耶稣之名、当多方攻之、</p>
<p>10又尝行此于耶路撒冷、且由祭司诸长受权、多囚圣徒、迨其见杀、我亦许之、</p>
<p>11又屡刑之于会堂、强使亵渎、攻之益狂、窘逐之至于外邑、</p>
<p>12王欤、我以祭司诸长之权、奉命往大马色、</p>
<p>13时当正午、途中见自天有光、灿耀于日、环照我及同行者、</p>
<p>14众皆仆地、我闻有声、以希伯来音语我曰、扫罗、扫罗、何窘逐我、尔以足踢刺、难矣哉、</p>
<p>15我曰、主、尔为谁、曰、我乃尔所窘逐之耶稣也、</p>
<p>16起而立、盖我特见于尔、立尔为役与证、以证尔所见、及我将示尔者、</p>
<p>17我将拯尔于斯民、及异邦中、</p>
<p>18我今遣尔就之、俾启其目、使彼离暗就光、脱于撒但之权、而归上帝、致得罪赦、同获因信成圣之业、</p>
<p>19亚基帕王欤、是以我未违自天之示、</p>
<p>20乃先在大马色、次在耶路撒冷、犹太全地、爰及异邦人、告之宜改悔、归上帝、行事符于改悔、</p>
<p>21犹太人因此诸事、执我于殿、欲杀我、</p>
<p>22然我蒙上帝之佑、今日犹存、并为证于尊者卑者之前、所言无非诸先知及摩西豫言之事、</p>
<p>23即基督必受害、本其由死复起、光照斯民、及异邦人也、○</p>
<p>24保罗如此申诉、非斯都大声曰、保罗、尔狂矣、尔多学、令尔狂矣、</p>
<p>25曰、非斯都大人、我非狂也、我所言者、乃真实通明之言、</p>
<p>26以王知此、故于王前毅然言之、且深信此事、无所隐讳、盖非行之于僻隅也、</p>
<p>27亚基帕王欤、尔信诸先知否乎、我知尔信也、</p>
<p>28亚基帕谓保罗曰、尔以少许之劝勉、令我为基督徒耶、</p>
<p>29保罗曰、我求上帝、无论以少以多、不独使尔、即凡今日听我者、除此械系、均与我无异也、○</p>
<p>30王与方伯、及百尼基氏、并同坐者皆起、</p>
<p>31退而相语曰、斯人所为、无当死当系之事、</p>
<p>32亚基帕谓非斯都曰、斯人若未上叩该撒、释之可也、</p>

</div>
