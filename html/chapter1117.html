
<div>
<h3>第十四章</h3>
<p>1信未笃者宜纳之、非为辩疑也、</p>
<p>2或信百物可食、惟信未笃者食蔬、</p>
<p>3食者毋轻视不食者、不食者毋拟议食者、盖上帝已纳之矣、</p>
<p>4尔为谁、而拟议他人仆耶、其立与倾、惟其主在焉、且彼必立、盖主能立之也、</p>
<p>5或拟此日胜彼日、或拟日日皆相同、各宜坚定厥志、</p>
<p>6守日者为主而守、食者为主而食、以其谢上帝也、不食者为主不食、亦谢上帝也、</p>
<p>7吾人无一为己而生、亦无为己而死、</p>
<p>8生乃为主而生、死乃为主而死、是以或生或死、皆属于主、</p>
<p>9基督所以死而复生者、致为死者生者之主也、</p>
<p>10尔何拟议兄弟乎、尔何轻视兄弟乎、我众必皆立于上帝鞫位前、</p>
<p>11记有之、主曰、我指己生而言、万膝必向我而跪、万口必向我而承、</p>
<p>12如是、我侪必各陈己事于上帝、○</p>
<p>13故我勿复互相拟议、宁定志不设窒碍于兄弟前、</p>
<p>14我宗主耶稣、确知而深信、凡物原无不洁、惟以之为不洁者、则于彼为不洁矣、</p>
<p>15若使兄弟因食而忧、则所行非由于爱也、基督既为之死、尔毋以所食败之、</p>
<p>16毋令尔之善为人所谤、</p>
<p>17盖上帝之国、不在饮食、惟义与安、及圣神中之乐也、</p>
<p>18以此而事基督者、为上帝所悦、世人所称、</p>
<p>19是以凡致和平、互相建立之事、我侪宜追求之、</p>
<p>20勿因食毁上帝之工、凡物固洁、然于因食而使人踬者、则恶矣、</p>
<p>21不食肉、不饮酒、凡事不使兄弟踬者、则善矣、</p>
<p>22尔有信、当守之于上帝前、人所称许而内不疚者、福矣、</p>
<p>23疑而食者定罪、以其不由乎信、凡不由乎信者、皆为罪也、</p>

</div>
