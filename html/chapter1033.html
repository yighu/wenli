
<div>
<h3>第三章</h3>
<p>1该撒提庇留在位之十五年、本丢彼拉多为犹太方伯、希律为加利利分封之君、其弟腓力为以土利亚及特拉可尼地分封之君、吕撒聂为亚比利尼分封之君、</p>
<p>2亚那与该亚法为大祭司时、上帝之言临及撒迦利亚之子约翰于野、</p>
<p>3遂至约但四境、宣改悔之洗礼、俾罪得赦、</p>
<p>4如先知以赛亚书所载云、有呼于野者、其声曰、备主路、直其径、</p>
<p>5诸谷填之、山阜卑之、屈曲直之、崎岖之路平之、</p>
<p>6凡有血气者、将见上帝之拯救也、○</p>
<p>7众出受洗、约翰谓之曰、蝮类乎、谁示尔避将来之怒乎、</p>
<p>8故当结果、以副改悔、勿自谓我有亚伯拉罕为父也、我语汝、上帝能由此石、兴起亚伯拉罕之子孙焉、</p>
<p>9今斧置树根、凡不结善果者、则斫之、委于火、</p>
<p>10众问曰、然则我当何为、</p>
<p>11曰、有二衣者、则分与无者、有食者亦然、</p>
<p>12税吏亦来受洗、问曰、夫子、我当何为、</p>
<p>13曰、定赋之外毋索、</p>
<p>14有军士问曰、我当何为、曰、毋强暴、毋诬诈、惟安尔饷、○</p>
<p>15民方冀望、人皆心议约翰或即基督、</p>
<p>16约翰谓众曰、我洗尔以水、有胜于我者来、即解其履带、我亦弗堪、彼将洗尔以圣神及火焉、</p>
<p>17其手执箕、簸净厥场、敛麦入仓、以不灭之火而烧其糠、○</p>
<p>18约翰又多端劝之、宣福音于民、</p>
<p>19分封之君希律、因其弟腓力妻希罗底事、及所行诸恶、见责于约翰、</p>
<p>20乃益其恶、囚约翰于狱、○</p>
<p>21当众民受洗时、耶稣亦受洗、祈祷间、天开、</p>
<p>22圣神降临其上、状如鸽、自天有声云、尔乃我之爱子、我所欣悦者、○</p>
<p>23耶稣始宣道时、年约三十、人以其为约瑟之子、约瑟之上为希里、</p>
<p>24其上为马塔、其上为利未、其上为麦基、其上为雅拿、其上为约瑟、</p>
<p>25其上为玛他提亚、其上为亚摩斯、其上为拿鸿、其上为以斯利、其上为拿该、</p>
<p>26其上为马押、其上为玛他提亚、其上为西美、其上为约瑟、其上为犹大、</p>
<p>27其上为约亚拿、其上为利撒、其上为所罗巴伯、其上为撒拉铁、其上为尼利、</p>
<p>28其上为麦基、其上为亚底、其上为哥桑、其上为以摩当、其上为珥、</p>
<p>29其上为约细、其上为以利以谢、其上为约令、其上为玛塔、其上为利未、</p>
<p>30其上为西缅、其上为犹大、其上为约瑟、其上为约南、其上为以利亚敬、</p>
<p>31其上为米利亚、其上为买南、其上为玛达他、其上为拿单、其上为大卫、</p>
<p>32其上为耶西、其上为俄备得、其上为波阿斯、其上为撒门、其上为拿顺、</p>
<p>33其上为亚米拿达、其上为亚兰、其上为希斯仑、其上为法勒斯、其上为犹大、</p>
<p>34其上为雅各、其上为以撒、其上为亚伯拉罕、其上为他拉、其上为拿鹤、</p>
<p>35其上为西鹿、其上为拉吴、其上为法勒、其上为希伯、其上为撒拉、</p>
<p>36其上为该南、其上为亚法撒、其上为闪、其上为挪亚、其上为拉麦、</p>
<p>37其上为玛土撒拉、其上为以诺、其上为雅列、其上为玛勒列、其上为该南、</p>
<p>38其上为以挪士、其上为塞特、其上为亚当、其上为上帝、</p>

</div>
