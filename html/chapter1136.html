
<div>
<h3>第一章</h3>
<p>1由上帝旨、为基督耶稣使徒保罗、及兄弟提摩太、书达哥林多上帝会、与遍亚该亚诸圣徒、</p>
<p>2愿恩惠平康、由我父上帝、与主耶稣基督归尔、○</p>
<p>3祝颂上帝、我主耶稣基督之父、即怜悯之父、赐诸慰之上帝、</p>
<p>4彼慰我于诸难中、致我能以其慰我者、慰诸难中之人、</p>
<p>5盖如基督之苦、曾溢于我、我之慰亦由基督而溢也、</p>
<p>6我或受难、乃为尔之慰与救、我或受慰、亦为尔之慰、致能恒忍尔我同受之苦、</p>
<p>7我所望于尔者坚矣、知尔既同受苦、亦同受慰、</p>
<p>8兄弟乎、我欲尔知、我在亚西亚遭难、见压特甚、势不克胜、至绝生望、</p>
<p>9自拟必死、致不自恃、惟恃起死者之上帝、</p>
<p>10昔拯我于危亡、今亦拯我、且望其复拯我焉、</p>
<p>11尔曹亦以祈祷助我、致为我由多人得恩、因而感谢者亦多矣、○</p>
<p>12夫我侪所以夸者、乃良心为证、即以上帝所赋之圣与诚、为人于世、非恃形躯之智、惟恃上帝之恩、于尔曹为尤甚、</p>
<p>13我之所书无他、乃尔所读所识者、冀尔至终识之、</p>
<p>14如尔中固有识我者、以我为荣、犹我于我主耶稣临格之日、以尔为荣焉、○</p>
<p>15我既信此、夙欲就尔、俾复获益、</p>
<p>16且由尔适马其顿、复自马其顿就尔、得尔送行、往于犹太、</p>
<p>17我有斯意、岂轻躁乎、我之所拟、岂徇情而有是是非非乎、</p>
<p>18上帝乃诚信、我所语尔者、非或是或非也、</p>
<p>19我与西拉提摩太、在尔中所宣上帝子耶稣基督、亦非或是或非、在彼惟是而已、</p>
<p>20盖上帝所许者、在彼皆是、故亦皆诚、俾上帝由我侪而得荣、</p>
<p>21今坚立尔我于基督中、且以膏膏我者、上帝也、</p>
<p>22又以印印我、赐圣神为质于我衷、○</p>
<p>23我吁上帝以我心作证、我不适哥林多者、宽容尔也、</p>
<p>24此非制尔信、乃助尔乐、盖尔以信而立矣、</p>

</div>
