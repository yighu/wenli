
<div>
<h3>第六章</h3>
<p>1然则我将何言、得毋恒于罪、俾恩益洪乎、</p>
<p>2曰、非也、我侪于罪既死、讵可仍在罪中生乎、</p>
<p>3岂不知我侪受洗、以入基督耶稣者、乃受洗以入其死乎、</p>
<p>4故我侪既由洗而入于死、与之同葬、致如基督由父之荣、自死见起、我侪为人、亦如是维新矣、</p>
<p>5盖我侪若于其死状与之联合、则将于其复起也、亦然、</p>
<p>6乃知旧日之我、与之同钉、俾罪体泯、不复为罪所役、</p>
<p>7因已死者释于罪也、</p>
<p>8若我侪与基督同死、则我侪之信亦必与之同生矣、</p>
<p>9且知基督自死见起、必不再死、死不再主之、</p>
<p>10其死也、乃一次为罪而死、其生也、则为上帝而生、</p>
<p>11如是、尔曹于基督耶稣中、宜视己为罪而死、为上帝而生也、○</p>
<p>12故毋容罪乘权于尔将死之身、致徇其欲、</p>
<p>13亦毋献肢体于罪、为不义之器、惟如自死而生者、献己于上帝、以肢体为义之器、奉于上帝、</p>
<p>14盖罪必不主尔、以尔非在律下、乃在恩下也、○</p>
<p>15然则若何、我侪既在恩下、不在律下、可干罪乎、曰、不可、</p>
<p>16岂不知尔献己为仆以顺之、既为所顺者之仆乎、或于罪以致死、或于顺以致义、</p>
<p>17感谢上帝、缘尔素为罪之仆、今自乃心、服尔所受之教范、</p>
<p>18得释于罪、而为义之仆矣、</p>
<p>19因尔形躯之弱、我则依常人所言而言、尔曹曾献肢体为不洁不法之仆、以至无度、今宜献肢体为义之仆、以至成圣、</p>
<p>20尔昔为罪之仆、不服于义、</p>
<p>21昔之所行、今日耻之、其效维何、终则死亡、</p>
<p>22今尔得释于罪、为上帝仆、其效成圣、终则永生、</p>
<p>23盖罪之值乃死、上帝之恩赐乃永生、在我主基督耶稣中焉、</p>

</div>
