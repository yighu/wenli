
<div>
<h3>第十一章</h3>
<p>1民发怨言、耶和华闻其恶语而怒、其火燃于民中、毁营边隅、</p>
<p>2民吁摩西、摩西祷于耶和华、火焰随熄、</p>
<p>3其地遂称曰他备拉、以耶和华之火燃于民中也、○</p>
<p>4杂处流氓、贪欲无厌、以色列族亦哭泣曰、谁予我肉食、</p>
<p>5我忆在埃及时、不费财而食鱼、亦有王瓜、瓠、韭、葱、蒜、</p>
<p>6今我精神消减、玛那而外、别无所见、</p>
<p>7夫玛那状如芫荽之实、色如珍珠、</p>
<p>8民众四出、各相敛取、或磨以磨、或捣以臼、或煮于鼎、或以作饼、味若和油之食、</p>
<p>9夜间露降于营、玛那随之而下、</p>
<p>10摩西闻民室家、各在帐幕门前哭泣、致耶和华震怒、摩西不悦、</p>
<p>11告耶和华曰、何虐待尔仆、不施恩于我、而以治民之任加我、</p>
<p>12斯民岂我所孕、岂我所育、尔乃谓我、汝其抱之于怀、犹父之怀乳子、携至誓许其祖之地、</p>
<p>13彼哭于我前云、以肉食我、我何由得肉、以予有众乎、</p>
<p>14治民之任綦重、我不能独负、</p>
<p>15如蒙尔恩、与其待我若此、毋宁杀我、免我遭诸困苦、○</p>
<p>16耶和华谕摩西曰、于以色列之耆老中、简七十人、皆尔夙知其为民之长老有司、携至会幕前、与尔偕立、</p>
<p>17我将临而语尔、取尔所感之神、赋之于彼、使其同负治民之任、免尔独负、</p>
<p>18尔语民曰、自洁为圣、以备明日食肉、盖耶和华闻尔哭声云、谁以肉食我、昔在埃及、我侪善矣、故耶和华将赐尔以肉、尔得食之、</p>
<p>19非止一日、二日、五日、十日、二十日已也、</p>
<p>20必至一月、致由鼻孔喷而出之、为尔厌恶、盖尔厌弃寓于尔中之耶和华、哭于其前曰、我何为出埃及乎、</p>
<p>21摩西曰、我偕居之民、步卒六十万、尔言予之肉食、至于一月、</p>
<p>22岂宰群羊及牛、抑集海中鳞族、以餍之乎、</p>
<p>23耶和华曰、耶和华之臂岂短耶、今必见我言之应否、○</p>
<p>24摩西出、以耶和华言告民、集民之长老七十人、立于幕之四周、</p>
<p>25耶和华乘云降临、与摩西言、以感摩西之神、赋于长老、既已赋之、则感神而言、厥后不复如此、</p>
<p>26所录者中有二人、一名伊利达、一名米达、仍居于营、未适会幕、神既赋之、则在营中感神而言、</p>
<p>27有一少者、趋告摩西曰、伊利达米达在营中、感神而言、</p>
<p>28嫩之子约书亚自幼为摩西从者、曰、我主摩西欤、请禁之、</p>
<p>29摩西曰、尔缘我故、有所嫉乎、愿耶和华以神赋于民众、使之感神而言、</p>
<p>30摩西及以色列长老、遂返于营、</p>
<p>31有风自耶和华而发、使鹑自海而至、散于营之四周、相去约一日之程、距地二肘、</p>
<p>32民起捕鹑、永朝永夕、至于明日、获之少者、尚得十贺梅尔、布于营之四周、</p>
<p>33肉在牙间、犹未咀嚼、耶和华怒之、降重灾以击之、</p>
<p>34其地遂称曰基博罗哈他瓦、因贪欲之人葬于彼也、</p>
<p>35民自基博罗哈他瓦启行、至哈洗录居焉、</p>
<p>↑返回页首</p>

</div>
