
<div>
<h3>第二十章</h3>
<p>1亚兰王便哈达集其全军、有三十二王偕之、统率车骑、上围撒玛利亚、攻之、</p>
<p>2遣使入城、见以色列王亚哈曰、便哈达云、</p>
<p>3尔之金银属我、尔妻孥之佳者亦属我、</p>
<p>4以色列王曰、我主我王欤、我与所有、咸属于尔、如尔所言、</p>
<p>5使者复至、曰、便哈达云、我已遣人曰、必以尔之金银妻孥、悉付于我、</p>
<p>6惟明日斯时、我将遣我臣仆、遍索尔宫、与尔臣仆之室、凡尔目所悦者、必取之而去、</p>
<p>7以色列王召国中之长老曰、请观斯人、如何谋害、遣人诣我、欲取我妻孥金银、我未之辞、</p>
<p>8长老与民众对曰、勿听之、勿允焉、</p>
<p>9王谓便哈达之使曰、反告我主我王曰、尔先遣之使索于仆者、仆愿为之、惟今所索者、我不能为、使者反而复命、</p>
<p>10便哈达更遣人曰、撒玛利亚之尘、若足从我之众、各取一掬、则愿诸神罚我维倍、</p>
<p>11以色列王曰、尔告之云、披甲者、勿效卸甲者而夸、</p>
<p>12便哈达与列王饮于幕、闻所对、则命臣仆曰、列陈、遂列陈攻城、</p>
<p>13有先知进见以色列王亚哈曰、耶和华云、此群众、尔见之乎、今日我必付于尔手、尔则知我乃耶和华、</p>
<p>14亚哈曰、藉谁乎、曰、耶和华云、藉诸州方伯之少者、曰、谁启战、曰、尔、</p>
<p>15遂核诸州方伯之少者、得二百三十二人、后核以色列民众、得七千人、</p>
<p>16日中而出、便哈达与助之之三十二王、在幕饮醉、</p>
<p>17方伯之少者为前锋、便哈达使窥之、返曰、有人自撒玛利亚出、</p>
<p>18曰、彼出、或欲修和、或欲战鬬、当生执之、</p>
<p>19方伯之少者出城、军旅从其后、</p>
<p>20各杀其敌、亚兰人遁、以色列人追之、亚兰王便哈达乘马、与骑兵遁而获免、</p>
<p>21以色列王出邑、击亚兰车骑、大戮其众、○</p>
<p>22先知进见以色列王曰、往哉、自强、慎尔所为、岁月既周、亚兰王必来攻尔、</p>
<p>23亚兰王臣仆谓之曰、彼之神、乃山岳之神、故强于我、当在平原与战、则我必强于彼、</p>
<p>24可如是而行、去厥列王、以军长代之、</p>
<p>25宜核一军、与所丧者相同、以马代马、以车代车、我在平原与战、必强于彼、王从其言而行、</p>
<p>26岁月既周、便哈达核亚兰之众、往亚弗、与以色列人战、</p>
<p>27以色列族亦核其众、备粮食、而往逆之、以色列族建营于敌前、若山羊羔二小群、惟亚兰人充斥遍地、</p>
<p>28有上帝仆进见以色列王曰、耶和华云、亚兰人谓耶和华乃山岳之神、非平原之神、故我必以此群众付于尔手、尔则知我乃耶和华、</p>
<p>29两军相对建营、历至七日、然后交战、是日以色列人、杀亚兰人步卒十万、</p>
<p>30其余遁入亚弗邑、城垣倾圮、压毙二万七千人、便哈达遁入城、匿于内室、</p>
<p>31其臣仆曰、我闻以色列家之王、咸怀矜恤、我侪曷若腰束麻、首系索、乞降于以色列王、庶存尔命、</p>
<p>32遂束麻于腰、系索于首、诣以色列王曰、尔仆便哈达云、请存我命、曰、彼尚在乎、我兄弟也、</p>
<p>33其人谛听其言、迅即乘机而应曰、便哈达尔兄弟也、曰、往携之至、便哈达遂出见王、王令登车、</p>
<p>34便哈达曰、昔我先人所夺尔父之邑、我必反尔、我先人在撒玛利亚为市、今尔在大马色亦可为市、亚哈曰、有此盟约、可释尔归、于是立约、而使之归、○</p>
<p>35有先知徒一人、奉耶和华命、谓同侪曰、尔其扑我、同侪不从、</p>
<p>36曰、因尔不听耶和华命、尔离我时、必见杀于狮、同侪离之、果遇狮被杀、</p>
<p>37又遇一人、曰、尔其扑我、遂扑而伤之、</p>
<p>38先知乃往、俟王于途、改其仪容、以巾掩目、</p>
<p>39王过之、则呼曰、仆在陈时、有人执敌、转诣我曰、尔守此人、如其失之、必以尔命代其命、或罚尔银一他连得、</p>
<p>40尔仆匆迫之间、其人已逸、以色列王曰、依尔所言为谳、汝自定之、</p>
<p>41其人急去巾于目、以色列王乃知其为先知、</p>
<p>42彼谓王曰、耶和华云、我定当灭之人、尔由尔手释之、故必以尔命代其命、以尔民代其民、</p>
<p>43以色列王抑郁不乐、归撒玛利亚、返其宫、</p>

</div>
