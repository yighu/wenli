
<div>
<h3>第十三章</h3>
<p>1扫罗即位、时年四十</p>
<p>2为以色列王、越至二年、由以色列中、简三千人、二千从扫罗、在密抹及伯特利山、一千从约拿单、在便雅悯之基比亚、余民遣归其家、</p>
<p>3约拿单击非利士人汛于迦巴、非利士人闻之、扫罗吹角遍于国中、曰、希伯来人听之、</p>
<p>4以色列众闻扫罗击非利士人汛、以色列人为非利士人所恶、民从扫罗、集于吉甲、</p>
<p>5非利士人集、欲与以色列族战、率车三万、骑兵六千、民众如海沙之多、至伯亚文东之密抹建营、</p>
<p>6以色列民见事危急、窘迫特甚、则匿于山洞、丛林岩穴、营窟坎阱、</p>
<p>7亦有希伯来人济约但、至迦得与基列地、扫罗仍在吉甲、民战栗而从之、</p>
<p>8扫罗依撒母耳所定之期、待之七日、而撒母耳未至吉甲、民渐离散、</p>
<p>9扫罗曰、携燔祭及酬恩祭至此、遂献燔祭、</p>
<p>10献燔祭毕、撒母耳至、扫罗出迓问安、</p>
<p>11撒母耳曰、汝所行何事、扫罗曰、定期既届、尔未式临、我见斯民离散、而非利士人集于密抹、</p>
<p>12则曰、非利士人必至吉甲攻我、而我未求耶和华恩施、故我强献燔祭、</p>
<p>13撒母耳曰、尔所为者愚也、不遵尔上帝耶和华所命、如其遵之、则耶和华必在以色列中、坚尔国祚、历久弗替、</p>
<p>14今尔不守厥命、尔之国祚不永、耶和华已寻获一人、遂乎其心、立为其民之长、</p>
<p>15撒母耳遂起、自吉甲往便雅悯之基比亚、扫罗核其从者、计六百人、</p>
<p>16扫罗及其子约拿单、与其从者、俱居于便雅悯之迦巴、非利士人建营于密抹、</p>
<p>17有掠者自非利士营出、分为三队、一由俄弗拉道、至书亚地、</p>
<p>18一由伯和仑道、一由洗波音谷相对之境、往于旷野、○</p>
<p>19时、以色列全地无有铁工、盖非利士人曰、恐希伯来人制作剑戟也、</p>
<p>20以色列人欲利其耒耜斧镢、则诣非利士人所、</p>
<p>21惟有锉、以削其镢耜锸斧、并利其錣、</p>
<p>22故临战时、从扫罗与约拿单之民、手无剑戟、惟扫罗与约拿单有之、</p>
<p>23非利士戍卒、出至密抹隘口、</p>

</div>
