
<div>
<h3>第五章</h3>
<p>1亚兰王之军长乃缦、在其主前为大为尊、缘耶和华藉之使亚兰获胜、素为英武、第患癞疾、</p>
<p>2昔亚兰人结队而出、自以色列境虏一少女、服事乃缦之妻、</p>
<p>3女谓主母曰、深愿我主与先知偕、在于撒玛利亚、彼必愈其癞、</p>
<p>4乃缦入告其主曰、以色列地之女、所言如此、</p>
<p>5亚兰王曰、尔往哉、我致书于以色列王、乃缦遂往、携银十他连得、金六千舍客勒、衣十袭、</p>
<p>6赍书致以色列王曰、尔得此书、则知我遣臣仆乃缦诣尔、俾愈其癞、</p>
<p>7以色列王阅书、裂其衣曰、我岂为上帝、能死生人乎、彼乃遣人诣我、使愈其癞、尔其思之、可知彼乃构衅于我、</p>
<p>8上帝仆以利沙闻以色列王裂衣、则遣人诣之、曰、何为裂衣、令其人就我、则知以色列中有先知也、</p>
<p>9于是乃缦率车马而至、立于以利沙宅门、</p>
<p>10以利沙遣使谓之曰、往约但河沐浴七次、则尔肤复原而得洁、</p>
<p>11乃缦怒而退曰、我意彼必出而见我、立而吁其上帝耶和华之名、摇手于患处、使癞者得愈、</p>
<p>12大马色之河、亚罢拿与法珥法、较以色列诸水、岂不尤佳乎、我不可浴于彼、而得洁乎、遂忿然反身而去、</p>
<p>13其仆进而谓之曰、我父欤、先知若命尔行一大事、尔岂不行之、况仅言沐浴而得洁乎、</p>
<p>14乃缦遂下、遵上帝仆之言、濡于约但七次、其肤复原、如婴孩之肤而洁焉、</p>
<p>15遂与从者返诣上帝仆、立于其前曰、今我知以色列而外、天下无上帝、祈受尔仆之馈、</p>
<p>16曰、我指所事维生之耶和华而誓、我必不受、乃缦强之、惟彼固辞、</p>
<p>17乃缦曰、如不受、求尔以二骡可负之土赐尔仆、今而后、尔仆不献燔祭及他祭于他神、惟献于耶和华、</p>
<p>18但有一事、愿耶和华宥尔仆、即我主入临门庙崇拜时、倚于我手、我随之而鞠躬、愿耶和华宥尔仆于此事、</p>
<p>19曰、安然而去、遂行、相去未远、○</p>
<p>20上帝仆以利沙之仆基哈西曰、我主惜此亚兰人乃缦之费、不受其手所携者、我指维生之耶和华而誓、我必追之、少索其物、</p>
<p>21基哈西遂追乃缦、乃缦见人趋而追之、下车迓之曰、安乎、</p>
<p>22曰、安、我主遣我告尔曰、适有先知徒少者二人、自以法莲山地至我、请尔以银一他连得、衣二袭予之、</p>
<p>23乃缦曰、请受二他连得、强之受、乃以银二他连得、置于二囊、及衣二袭、付于二仆、二仆荷之、行于其前、</p>
<p>24既至山冈、则由仆手接之、藏于室、遣二人去、</p>
<p>25基哈西入、立于主前、以利沙曰、基哈西、汝奚自、曰、尔仆无所往、</p>
<p>26曰、其人下车、转而迓尔时、我心岂不偕往乎、是时岂可受银与衣、以购橄榄园、葡萄园、牛羊仆婢乎、</p>
<p>27缘此、乃缦之癞必附尔身、爰及苗裔、至于永世、基哈西退而出、遂为癞者、其白如雪、</p>

</div>
