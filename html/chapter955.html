
<div>
<h3>第二章</h3>
<p>1耶和华曰、摩押干罪、至三至四、我不挽回厥罚、以其焚以东王之骨为灰也、</p>
<p>2他必降火于摩押、毁加略宫室、摩押必死于鼓噪喧哗角声之中、</p>
<p>3我必翦灭其士师、杀戮其牧伯、耶和华言之矣、○</p>
<p>4耶和华曰、犹大干罪、至三至四、我不挽回厥罚、以其弃耶和华之法律、不守其典章、厥砠所行之虚诞、使之迷惘、</p>
<p>5我必降火于犹大、毁耶路撒冷宫室、○</p>
<p>6耶和华曰、以色列干罪、至三至四、我不挽回厥罚、以其鬻义人而得银、鬻贫民以易屦也、</p>
<p>7贪贫穷者蒙首之尘、窒温柔者所行之路、父子同近一女、辱我圣名、</p>
<p>8以所质之衣、陈于诸坛之侧、偃卧其上、以所罚之酒、饮于其神之室、</p>
<p>9昔我灭亚摩利人于尔前、其人高若香柏、强如橡树、我上灭其果、下绝其根、</p>
<p>10我亦携尔出埃及、导尔历旷野、凡四十年、俾尔据有亚摩利人之地、</p>
<p>11耶和华曰、以色列人欤、我自尔诸子中、兴起先知、由尔少年中、兴起拿细耳人、是事岂不有诸、</p>
<p>12尔乃以酒饮拿细耳人、嘱先知曰、勿预言、</p>
<p>13我必压尔、如满载禾束之车之輘轹然、</p>
<p>14疾趋者不得避所、强壮者不得施力、刚勇者不能自救、</p>
<p>15执弓者不得屹立、捷足者不得脱逃、乘马者不能自救、</p>
<p>16是日也、壮士中之勇敢者、必裸而遁、耶和华言之矣、</p>

</div>
