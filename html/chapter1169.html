
<div>
<h3>第一章</h3>
<p>1保罗、西拉、提摩太、书达帖撒罗尼迦之会、在父上帝及主耶稣基督中者、愿恩惠平康归尔 、○</p>
<p>2我侪为尔众恒谢上帝、祈祷间念及尔、</p>
<p>3于我父上帝前、恒念尔之以信而行、以爱而劳、以望我主耶稣基督而忍、</p>
<p>4上帝所爱之兄弟、我知尔蒙选矣、</p>
<p>5因我之福音达尔、不第以言、乃以能、以圣神、且以充实之信、尔亦知我侪在尔中为尔为何如人、</p>
<p>6且尔效我侪、亦效主、于多难中、以圣神之乐而受道、</p>
<p>7致为在马其顿亚该亚诸信者之模楷、</p>
<p>8盖主之道、自尔声闻于外、不第于马其顿亚该亚、且尔于上帝之信、随在播扬、我侪无庸有言、</p>
<p>9盖彼自言、我如何入于尔中、尔如何弃像而归上帝、以事生且真之上帝、</p>
<p>10俟其子自天降临、即其自死起之耶稣、拯我侪脱将来之震怒者也、</p>

</div>
