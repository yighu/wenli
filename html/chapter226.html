
<div>
<h3>第二十五章</h3>
<p>1以色列族居什亭、淫于摩押女、</p>
<p>2盖其女请民至、同祭其神、民遂食其祭品、共拜其神、</p>
<p>3以色列族附于巴力毗珥、耶和华怒之、</p>
<p>4谕摩西曰、取彼民长、向日悬于耶和华前、使耶和华释怒于以色列族、</p>
<p>5摩西告以色列士师曰、凡附于巴力毗珥者、尔曹各诛其人、</p>
<p>6摩西与以色列会众、号哭于会幕门、时、有以色列人携米甸女、适其同侪、为众目击、</p>
<p>7祭司亚伦孙、以利亚撒子非尼哈见之、遂离会众、取戟于手、</p>
<p>8袭彼以色列人之后、入其穹庐、以戟刺其人、及女之腹、疫疠遂止于以色列族中、</p>
<p>9遘疫而死者、计二万四千人、○</p>
<p>10耶和华谕摩西曰、</p>
<p>11祭司亚伦孙、以利亚撒子非尼哈、以我嫉邪为心、致我释怒于以色列人、当嫉邪时、不行歼灭、</p>
<p>12尔其告之、我将赐以平康之约、</p>
<p>13使彼及裔恒为祭司、盖为其上帝嫉邪、为以色列民赎罪、</p>
<p>14与米甸女同戮之以色列人、乃西缅族长、撒路子心利、</p>
<p>15被诛之女、乃米甸族长苏珥之女哥斯比、○</p>
<p>16耶和华谕摩西曰、</p>
<p>17尔必扰害米甸人而击之、</p>
<p>18盖米甸人扰害尔曹、于奉毗珥、及其姊妹、米甸牧伯女哥斯比之事、诡计诱尔、是女于遘疫时、因奉毗珥之事、亦见杀焉、</p>
<p>↑返回页首</p>

</div>
