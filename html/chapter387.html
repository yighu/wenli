
<div>
<h3>第十二章</h3>
<p>1罗波安往示剑、因以色列众至彼、欲立之为王、</p>
<p>2昔尼八子耶罗波安、避所罗门王、遁于埃及居焉、今闻此事、</p>
<p>3民众遣人招之、遂与以色列会众、来见罗波安曰、</p>
<p>4尔父使我侪负轭艰苦、尔其轻尔父之重轭、与艰苦之役事、我则服事尔、</p>
<p>5王曰、姑退、越三日、复来见我、民乃去、</p>
<p>6其父所罗门存日、有侍其前之耆老、罗波安王与之议曰、汝有何谋、以答斯民、</p>
<p>7佥曰、今日尔若愿为斯民之仆、而服事之、答以善言、彼必永为尔仆、</p>
<p>8惟王违弃耆老之谋、与侍其前、偕己同长之少者谋、</p>
<p>9曰、斯民谓我云、尔父加我之轭、求尔轻之、汝有何谋、以答斯民、</p>
<p>10偕彼同长之少者曰、斯民谓尔云、尔父使我负重轭、求为我轻之、可答之曰、我之小指、巨于我父之腰、</p>
<p>11我父使尔负重轭、我必益之、我父责尔以鞭、我则责尔以蝎、</p>
<p>12越三日、耶罗波安与民众、咸诣罗波安、循王所命、越三日复来见我之言、</p>
<p>13王以厉词答之、违弃耆老之谋、</p>
<p>14依少者之谋、告之曰、我父使尔负重轭、我必益之、我父贵尔以鞭、我则责尔以蝎、</p>
<p>15王不听民所求、是事由于耶和华、以应耶和华藉示罗人亚希雅、告尼八子耶罗波安之言、</p>
<p>16以色列众见王不听、则谓王曰、我与大卫何与、我于耶西子无业、以色列人欤、尔其归幕、大卫家欤、尔其自顾、以色列人遂归其幕、</p>
<p>17惟居犹大诸邑之以色列人、罗波安为其王、</p>
<p>18罗波安王遣司力役之亚多兰至以色列人、以色列人以石击毙之、罗波安王亟登车、遁于耶路撒冷、</p>
<p>19于是以色列人叛大卫家、至于今日、</p>
<p>20以色列众闻耶罗波安归、则遣人招之诣会众、立为以色列众之王、犹大支派而外、无有从大卫家者、○</p>
<p>21罗波安至耶路撒冷、集犹大全家、及便雅悯支派、所简战士、十有八万、欲与以色列家战、俾国复归所罗门子罗波安、</p>
<p>22上帝谕上帝仆示玛雅曰、</p>
<p>23告犹大王、所罗门子罗波安、与犹大便雅悯全家、及余民曰、</p>
<p>24耶和华云、勿往与兄弟以色列人战、其各归家、盖是事由于我也、众从耶和华言、遵命而归、○</p>
<p>25耶罗波安在以法莲山地、建示剑而居之、自此而出、建毗努伊勒、</p>
<p>26意谓此国将归大卫家、</p>
<p>27倘斯民往耶路撒冷、献祭于耶和华室、其心必归厥主犹大王罗波安、则杀我而归彼、</p>
<p>28王既筹思、乃作金犊二、告民曰、尔曹上耶路撒冷甚难、以色列人欤、导尔出埃及之神即此、</p>
<p>29遂置一犊于伯特利、一犊于但、</p>
<p>30此事陷人于罪、因民往但、崇拜其一、</p>
<p>31王于崇邱建庙、由众民中、不属利未族者、简立祭司、</p>
<p>32又设节期于八月之望、若犹大之节期、而登其坛、在伯特利亦如是、献祭于所作之犊、以所立为邱坛之祭司、置于伯特利、</p>
<p>33八月之望、即以己意所定之期、诣伯特利所作之坛、为以色列族设筵、登坛焚香、</p>

</div>
