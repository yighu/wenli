
<div>
<h3>第五十九篇</h3>
<p>扫罗遣人侦大卫欲杀之大卫作此词使伶长歌之调用勿毁坏○</p>
<p>1我上帝欤、援我于仇敌、置我于崇高、脱诸起而攻我者兮、</p>
<p>2拯我于作孽者、救我于嗜杀者兮、</p>
<p>3彼众潜伏、欲害我命、强者集而敌我、耶和华欤、非因我过、非因我罪兮、</p>
<p>4我虽无过、彼乃疾趋而备攻、尚其兴起、鉴察而辅助兮、</p>
<p>5万军之主耶和华、以色列之上帝欤、起罚万邦、勿悯作孽之恶人兮、</p>
<p>6彼暮而归、叫嘷如犬、环城而走兮、</p>
<p>7彼口哓哓、唇里藏刀、自谓谁闻之兮、</p>
<p>8耶和华欤、尔将哂之、嗤笑万邦、</p>
<p>9我力欤、我必企望尔、上帝为我高台兮、</p>
<p>10我上帝以慈惠迎我、潜伏以害我者、上帝使我见其遭报兮、</p>
<p>11勿杀戮之、免我民遗忘之、我主我盾欤、以尔之力、使彼流离倾覆兮、</p>
<p>12因其口之罪、唇之辞、及其咒诅诳诞、任其为骄慢所缚兮、</p>
<p>13以怒灭之、灭之务尽、俾知上帝主治雅各、爰及地极兮、</p>
<p>14任彼暮归、叫嘷如犬、环城而走、</p>
<p>15流离求食、若不得饱、终夜而待兮、</p>
<p>16惟我讴歌尔能力、侵晨高唱尔慈惠、盖尔为我高台、在急难时、为我避所兮、</p>
<p>17我力欤、我将歌颂尔、上帝为我高台、矜悯我之上帝兮、</p>

</div>
