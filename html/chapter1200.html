
<div>
<h3>第九章</h3>
<p>1夫前约有崇事之仪、与斯世之圣所、</p>
<p>2盖设有一幕、其前者称圣所、内有灯台与几、及陈设饼、</p>
<p>3二幔之后、其幕称至圣所、</p>
<p>4有焚香之金鼎、与遍包以金之约匮、内有贮玛那之金樽、亚伦萌芽之杖、与约版二、</p>
<p>5匮上有荣华之基路伯、覆翼赎罪所、此数者姑弗详言、</p>
<p>6凡此既备、诸祭司恒入前幕、行崇奉之事、</p>
<p>7其内幕、惟大祭司岁一入之、无不以血为己及民之愆而献焉、</p>
<p>8圣神明示前幕尚存时、圣所之路犹未显也、</p>
<p>9斯乃今时之表式、其所献之礼与祭、不能使崇事者依良心而得完全、</p>
<p>10夫礼也祭也、以及饮食盥濯、仅为形躯之仪、其设立也、乃待振兴之时耳、○</p>
<p>11基督至矣、为将来佳事之大祭司、由于愈大愈全之幕、非手所造、不属斯世、</p>
<p>12且非以羊与犊之血、乃以己血、一入圣所、遂成永赎焉、</p>
<p>13若牛羊之血、与牝犊之灰、洒于不洁者、尚能圣之、致形躯得洁、</p>
<p>14况基督由永生之神、献己于上帝、无有瑕疵、其血岂不尤能洁尔良、去死行以事维生之上帝乎、</p>
<p>15是以彼为新约之中保、以死而赎前约下之罪愆、俾蒙召者得所许之永业、</p>
<p>16凡有遗命、必待命之者死、</p>
<p>17既死、则遗命坚矣、命之者尚在、遗命有庸乎、</p>
<p>18故前约之立、非不以血也、</p>
<p>19盖摩西既依律言诸诫于民、则取犊与羊之血、并水、与绛绵、牛膝草、洒于其书、以及诸民、</p>
<p>20曰、此乃上帝所命尔约之血、</p>
<p>21又以血洒幕及供事之器、</p>
<p>22且依律则诸物几皆以血而洁、若无流血、则无赦免、○</p>
<p>23夫在天诸物之像、须以此而洁、但在天之物、当用愈善之祭洁之、</p>
<p>24盖基督非入手造之圣所、似真圣所之形状者、乃入于天、今于上帝前为我侪而显焉、</p>
<p>25亦非屡以己献、如彼大祭司、岁以非己之血入圣所、</p>
<p>26若然、则自创世以来彼必屡受苦矣、但今值季世、乃一显著、献己为祭、以除人罪、</p>
<p>27夫存乎人者有一死、死后有鞫、</p>
<p>28如是、基督一献己以负众罪、将以无罪复显于望之者、而致拯救、</p>

</div>
