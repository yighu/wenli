
<div>
<h3>第一章</h3>
<p>1为长老者书达蒙选之夫人、暨其子女、乃我所诚爱者、不第我也、凡识真理者亦然、</p>
<p>2此爱乃缘真理、即恒于我侪、永偕我侪者也、</p>
<p>3愿恩惠矜恤平康、由父上帝、及其子耶稣基督、以真以爱、而偕我侪焉、○</p>
<p>4我见尔子有行于真理者、一如我侪自父所受之诫、则喜甚、</p>
<p>5今求夫人宜相爱、此非我书新诫与尔、乃自始而有者也、</p>
<p>6爱也者、即依诸诫而行也、此诫即宜行之于爱、如尔自始所闻者也、</p>
<p>7盖多有惑人者出世、不认耶稣基督成人身而临、此乃惑人、且敌基督者也、</p>
<p>8尔宜慎之、勿失我侪所劳者、则得充足之赏焉、</p>
<p>9凡竞进而不恒于基督之训者、不有上帝也、恒于其训者、则有父及子矣、</p>
<p>10人若就尔、不持此训、勿接之于家、亦勿问其安、</p>
<p>11盖问其安者、即与其恶行也、○</p>
<p>12我尚有多端书与尔、不欲以纸墨、乃望就尔晤谈、使尔喜乐充盈焉、</p>
<p>13尔蒙选之妹之子女问尔安、</p>

</div>
