
<div>
<h3>第九章</h3>
<p>1是月二十四日、以色列族咸集、禁食、衣麻、蒙尘、</p>
<p>2与异邦人绝交、立而自认己罪、及列祖之愆、</p>
<p>3是日之时、四分之一立于其所、诵其上帝耶和华之律书、四分之一认罪、崇拜其上帝耶和华、</p>
<p>4耶书亚、巴尼、甲篾、示巴尼、布尼、示利比、巴尼、基拿尼、登利未人之台、大声呼吁其上帝耶和华、</p>
<p>5利未人耶书亚、甲篾、巴尼、哈沙尼、示利比、何第雅、示巴尼、毗他希雅、谓众曰、尔其起立、颂赞尔之上帝耶和华、永世靡暨、颂赞其荣名、斯名也、超乎一切颂美赞扬、</p>
<p>6惟尔为耶和华、尔造天与天上之天、及诸天象、地暨其上所有、海与其中所有、俱为尔所保存、诸天军崇拜尔、</p>
<p>7尔乃上帝耶和华、昔简亚伯兰、导出迦勒底之吾珥、锡名亚伯拉罕、</p>
<p>8见其忠心、与之立约、以迦南人、赫人、亚摩利人、比利洗人、耶布斯人、革迦撒人之地、锡其苗裔、缘尔公义、践厥前言、</p>
<p>9我之列祖、受苦于埃及、尔鉴之、哀号于红海、尔闻之、</p>
<p>10遂行异迹奇事、以惩法老、及其臣仆国民、盖其狂傲待我列祖、为尔所知、是以尔名洋溢、有如今日、</p>
<p>11尔于我列祖前、使海中判、俾民履陆过海、敌人追袭、尔掷之于深渊、如投石于巨浸、</p>
<p>12昼在云柱导之、夜在火柱烛其当行之路、</p>
<p>13尔降临于西乃山、自天谕之、赐以中正之律例、诚实之法度、美善之典章诫命、</p>
<p>14示知安息圣日、又藉尔仆摩西、以诫命典章法律谕之、</p>
<p>15尔以天降之粮充其饥、磐涌之水解其渴、昔尔举手而誓、所锡之地、命彼入而据之、</p>
<p>16惟我列祖、骄矜强项、不听尔命、</p>
<p>17不肯顺从、不念尔于其中所行之奇事、强项悖逆、自立一帅、欲返奴隶之境、惟尔上帝、乐于赦宥、仁慈矜悯、迟于发怒、富有恩惠、不离弃之、</p>
<p>18彼众铸犊、自谓此为导尔出埃及之上帝、大干震怒、</p>
<p>19尔仍施恩丰盛、不弃之于野、昼以云柱导之于途、夜以火柱烛其当行之路、无时或离、</p>
<p>20锡尔圣善之神、以训迪之、使玛那不缺于其口、赐水以解其渴、</p>
<p>21历四十年、尔养之于野、无所匮乏、厥衣不敝、厥足不肿、</p>
<p>22尔以列国诸族之土、分赐于彼、遂据西宏之地、希实本王之国、巴珊王噩之邦、</p>
<p>23尔使其裔繁衍、如天星之多、导至所谕其祖必入而据之地、</p>
<p>24既入据之、尔于其前、败斯土居民迦南人、以民与王付于其手、任意而待、</p>
<p>25遂取巩固之城、膏腴之壤、得获充以嘉物之宅、凿成之井、葡萄园、橄榄园、结实之树甚多、食之果腹躯体丰肥、赖尔鸿恩而乐、</p>
<p>26惟彼弗顺、叛逆乎尔、背尔法律、尔之先知劝令归尔、彼乃杀之、大干震怒、</p>
<p>27故尔付于敌手、而困苦之、窘迫之时、彼呼吁尔、尔则自天垂听、依尔鸿慈、赐以救者、拯之于敌手、</p>
<p>28既享绥安、彼复行尔所恶、尔则遗之于敌手、使辖制之、迨其转而吁尔、尔仍自天垂听、依尔慈惠、屡施救援、</p>
<p>29加以警戒、使服尔律、惟彼骄矜、不从尔命、尔之律例、人遵之则得生、彼乃犯之、强项背逆、不肯听从、</p>
<p>30尔之宽容、历年已久、以尔之神感诸先知、俾警戒之、惟彼不听、故尔付于异邦人手、</p>
<p>31惟尔上帝慈仁、恩宠丰盛、不灭之、不弃之、</p>
<p>32我上帝欤、乃至大至能、可畏之上帝、践约施恩、凡我列王牧伯、祭司先知、列祖庶民、自亚述王迄于今日、所遭患难、祈勿视为微小、</p>
<p>33所加于我、尔无不义、尔所行惟诚、我所行惟恶、</p>
<p>34我之列王牧伯、祭司列祖、不守尔律、不从尔诫、及尔警戒之言、</p>
<p>35彼在其国、受尔所锡之厚恩、居尔所赐广大之沃土、犹不奉事尔、不悛其恶行、</p>
<p>36尔以斯土赐我列祖、俾食其果、及其嘉物、我于其中、为人仆隶、</p>
<p>37因我之罪、尔使列王辖我、彼得丰盛物产于斯土、操权于我躬、及我牲畜、任意而为、我之艰苦甚巨、</p>
<p>38缘此、我立盟约、书之于籍、我之牧伯、利未人祭司、钤之以印、</p>

</div>
