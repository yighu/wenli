
<div>
<h3>第六十六章</h3>
<p>1耶和华曰、天乃我坐位、地乃我足几、尔将为我建若何之室、以何地为我安息之所乎、</p>
<p>2又曰、凡此、皆由我手所造而有、惟谦冲心伤、缘我言而战栗者、我必顾之、</p>
<p>3彼宰牛如杀人、供羔如折犬项、献祭如奉豕血、焚香如颂偶像者、皆自择其途、心悦可恶之事、</p>
<p>4我必择其所受诱惑、以彼所惧加于其身、因我有命彼不应、有言彼不从、行我所恶、择我所不悦也、○</p>
<p>5缘耶和华言而战栗者、尚其听之、尔兄弟憾尔、缘我名而逐尔、曰、愿耶和华获荣、俾我见尔之乐、若人必蒙羞耻、</p>
<p>6自邑有喧哗之声、自殿有耶和华报敌之声、</p>
<p>7维彼锡安女、不坼副而分娩、未劬劳而生男、若此之事、孰闻之、孰见之、</p>
<p>8国岂能一日而成、民岂能一时而生、然锡安女方妊、遂产其子矣、</p>
<p>9耶和华曰、我既使坼副、岂不使之产乎、尔之上帝曰、我既使生育、岂闭其胚胎乎、</p>
<p>10凡爱耶路撒冷者、当与之同乐共欢、为之忧者、当与之偕喜、</p>
<p>11致可食其慰藉之乳而饱、以其荣光之盛而乐、</p>
<p>12耶和华曰、我必广赐平康、有若江河、畀以诸国之荣、有若泛溢之溪、尔可享之、为彼抱于肋劳、摇于膝上、</p>
<p>13我必慰尔、若母慰子、尔在耶路撒冷、必得慰藉、</p>
<p>14尔曹见之、心则喜乐、骸骨之丰、有如茂草、耶和华之手、必见于其臣仆、其怒加于仇雠、</p>
<p>15耶和华必莅临于火、其乘辂若旋风、忿然发怒、以烈焰加谴责、</p>
<p>16盖耶和华以火与刃、罚凡有血气者、为耶和华所戮者众、</p>
<p>17自别自洁之人、入于园囿、而从其中一人、食豕与鼠、及可恶之物、彼必偕亡、耶和华言之矣、</p>
<p>18其所思所为、我悉知之、届期、我必会集诸民诸族、彼必来瞻我之荣光、</p>
<p>19我在其中将施异迹、遣彼免难之人、至于列邦、即至他施、普勒、张弓之路德、及土巴、雅完、与辽远之岛、未闻我名、未见我荣之处、彼将宣扬我荣于列邦、</p>
<p>20耶和华曰、异邦人将携尔兄弟、乘马及车、肩舆骡驼、来自诸国、诣我耶路撒冷圣山、以献于我、若以色列族盛礼物于洁器、奉于我室、</p>
<p>21我自其中、简人为祭司、为利未人、耶和华言之矣、</p>
<p>22耶和华又曰、我所造之新天新地、常存于我前、尔之苗裔、及尔之名、亦必永存、</p>
<p>23耶和华又曰、每值月朔安息日、凡有血气者、必诣我前崇拜、</p>
<p>24彼必出见干罪于我者之尸、其虫不死、其火不灭、为凡有血气者所恶、</p>

</div>
