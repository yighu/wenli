
<div>
<h3>第二十八章</h3>
<p>1祸哉、以法莲醉者高傲之冠冕、及其美饰之残花、在膏腴山谷之上、其民沉湎于酒、</p>
<p>2耶和华备强有力者、若烈雹狂风、大水四溢、力掷之于地上、</p>
<p>3以法莲醉者高傲之冠冕、被践于足下、</p>
<p>4其美饰之残花、在膏腴山谷之上者、若夏前初熟之无花果、见者观之、摘于手即啖之、</p>
<p>5是日也、万军之耶和华、为其遗民之荣冕美冠、</p>
<p>6为居位行鞫者公义之神、为邑门拒敌者之力、</p>
<p>7斯人也、以清酒而摇曳、以醇醪而蹁跹、祭司先知、亦以醇醪而摇曳、皆困于酒、以醇醪而蹁跹、见异象则谬解、行审判则颠蹶、</p>
<p>8哇吐盈几、无地清洁、</p>
<p>9彼曰、此人教谁以智、晓谁以道、岂甫断乳而离怀者耶、</p>
<p>10盖诫加诫、诫加诫、例加例、例加例、在此些须、在彼些须、○</p>
<p>11耶和华将以异唇异舌、语于斯民、</p>
<p>12昔谓之曰、抚绥困惫、是乃尔之安息、尔之清爽、惟彼不听、</p>
<p>13故耶和华之言、于彼必诫加诫、诫加诫、例加例、例加例、在此些须、在彼些须、致彼仰踬而见折、陷机而被擒、○</p>
<p>14尔曹侮慢、而治耶路撒冷居民者、其听耶和华之言、</p>
<p>15尔曰、我与死亡结约、与阴府订盟、凶灾流行、不及我身、我恃乎欺诳、匿于虚伪、</p>
<p>16主耶和华曰、我置石于锡安以为基、乃经验宝贵之隅石、其址巩固、信之者不惊惶、</p>
<p>17我将以公为绳、以义为准、欺诳之避所、雹必毁之、虚伪之匿所、水必淹之、</p>
<p>18尔与死亡所结之约必废、尔与阴府所订之盟、必不坚立、凶灾流行之时、尔被蹂躏、</p>
<p>19每届流行、必及于尔、朝朝流行、无间昼夜、明晓斯道、惟有悚惶、</p>
<p>20榻短不能舒体、被狭不能蔽身、</p>
<p>21盖耶和华兴起、如在毗拉心山、震怒如在基遍谷、以行其事、其事非常、且成其功、其功奇异、</p>
<p>22故勿侮慢、恐缧绁加严、盖我闻毁灭之命、将行于天下、由于万军之主耶和华焉、○</p>
<p>23宜倾听我声、静聆我言、</p>
<p>24耕而播种者、岂日服于耕乎、岂恒垦而耙其土乎、</p>
<p>25既平其地、岂不播小茴香、布大茴香、岂不种小麦于陇、麰麦于畦、粗麦于畔乎、</p>
<p>26盖其上帝示以随宜、而教诲之、</p>
<p>27小茴香非扑以利器、大茴香非碾以车轮、乃以梃击小茴香、以杖打大茴香、</p>
<p>28若夫五谷、岂轧而碎之乎、非也、不恒扑之、虽以车轮碾之、马蹄践之、亦不之碎、</p>
<p>29此亦出自万军之耶和华、其谋奥妙、其智超奇、</p>

</div>
