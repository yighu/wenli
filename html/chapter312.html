
<div>
<h3>第十七章</h3>
<p>1以法莲山地、有人名米迦、</p>
<p>2谓其母曰、尔银一千一百被窃、因而咒诅、且告于我、其银在此、我取之矣、母曰、愿耶和华锡嘏我子、</p>
<p>3其子以银一千一百反其母、母曰、我已以此银、为吾子献于耶和华、以造雕像及铸像、故仍反于尔、</p>
<p>4子复以银反母、母取二百、以予金工、使造雕像及铸像、置于米迦室、</p>
<p>5米迦有神室、遂作圣衣与家神、区别一子、为其祭司、</p>
<p>6时、以色列无王、人各任意而行、○</p>
<p>7有少者利未人、居于犹大伯利恒、</p>
<p>8离犹大伯利恒邑、觅地以居、行抵以法莲山地、至于米迦家、</p>
<p>9米迦曰、尔奚自、曰、我利未人、自犹大伯利恒来、欲觅地而居、</p>
<p>10米迦曰、可偕我居、为我之父与祭司、岁给十金、衣服一袭、供尔之馔、利未人遂入室、</p>
<p>11乐与同居、米迦视之若子、</p>
<p>12米迦区别之、乃为其祭司、居于米迦家、</p>
<p>13米迦曰、今有利未人为祭司、我知耶和华必锡嘏于我、</p>

</div>
