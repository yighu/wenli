
<div>
<h3>第六章</h3>
<p>1耶和华谕摩西曰、</p>
<p>2如人获罪、干犯耶和华、于受托、贸易而欺人、或窃物、或虐邻、</p>
<p>3拾人所遗、而诳言发誓、于此诸事获罪、</p>
<p>4既已获罪有咎、必以所窃取、所虐取、所受托、所拾遗、及所诳言发誓而据之物、悉反诸人、</p>
<p>5于罪显露之日、必以原物之值、加五分之一、归于其主、</p>
<p>6且以牡绵羊、纯全无疵、依尔所估之价、携至祭司、献于耶和华、为补过之祭、</p>
<p>7祭司于耶和华前、代为赎罪、其人所犯之罪、乃蒙赦宥、○</p>
<p>8耶和华谕摩西曰、</p>
<p>9命亚伦及其子云、燔祭之例如左、燔祭在坛、焚之以柴、通宵达旦、火必常燃、</p>
<p>10祭司衣枲衣、亦服枲裈、以蔽下体、取燔祭火烬之灰、置于坛侧、</p>
<p>11既而易衣、服其他服、携灰出营、至洁清之地、</p>
<p>12坛火常燃不灭、每旦祭司爇柴、胪陈燔祭于上、且焚酬恩祭牲之脂、</p>
<p>13火于坛上、常燃不灭、○</p>
<p>14素祭之例如左、亚伦子孙、必携至耶和华前、献之于坛、</p>
<p>15取其细面一撮、与油、及所有之乳香、焚之于坛、以为记志、而作馨香、奉于耶和华、</p>
<p>16素祭之余、亚伦及其子当食之、在圣地会幕场食之、炊之毋和以酵、</p>
<p>17献我之火祭中、此为彼之所应得、是为至圣、如赎罪补过之祭然、</p>
<p>18凡献我之火祭、亚伦子孙诸丁男、得而食之、此乃永例、历世弗替、凡扪斯祭者、必成为圣、○</p>
<p>19耶和华谕摩西曰、</p>
<p>20亚伦受膏之日、与其子孙当献之祭如左、细面伊法十分之一、为常献之素祭、晨奉其半、暮奉其半、</p>
<p>21和以油、炊以釜、厥油既浸、擘之献为素祭、而作馨香、奉于耶和华、</p>
<p>22亚伦子孙中、有代亚伦受膏为祭司者、必献是祭、焚之务尽、以奉耶和华、此为永例、</p>
<p>23凡祭司所献之素祭、必尽焚、毋食、○</p>
<p>24耶和华谕摩西曰、</p>
<p>25告亚伦及其子云、赎罪之祭、其例如左、于宰燔牲之处、宰赎罪之牲、在耶和华前、是乃至圣、</p>
<p>26为罪献祭之祭司可食之、当在圣地会幕场食之、</p>
<p>27凡扪其肉者、必成为圣、如其血洒人衣、必浣之于圣地、</p>
<p>28烹肉所用瓦器、必毁之、如用铜器、必磨之、而涤以水、</p>
<p>29是肉至圣、惟祭司诸丁男可食、</p>
<p>30凡赎罪祭之牲、携其血入会幕、以赎罪于圣所者、其肉不得食、必焚之以火、</p>

</div>
