
<div>
<h3>第二十三章</h3>
<p>1外肾受伤、与被阉者、不得入耶和华会、</p>
<p>2奸生之子、虽至十世、亦不得入耶和华会、○</p>
<p>3亚扪人、摩押人、不得入耶和华会、凡属斯族者、虽历十世、至于永远、亦不得入耶和华会、</p>
<p>4因尔昔出埃及、彼不以饼与水、迎尔于途、且买米所波大米之比夺人、比珥子巴兰诅尔、</p>
<p>5惟尔上帝耶和华爱尔、不听巴兰、变诅为祝、</p>
<p>6缘此、尔毕生勿求其平安、祈其利达、○</p>
<p>7勿憾以东人、以其为尔同族、勿憾埃及人、以尔曾旅其地、</p>
<p>8彼之子孙、至于三世、可入耶和华会、○</p>
<p>9尔出列营攻敌、宜戒诸恶、</p>
<p>10若有夜间遗泄、以致不洁、则当出营、</p>
<p>11薄暮以水濯身、日入乃入、</p>
<p>12营外必有一所、</p>
<p>13器中有锹、在外遗矢、必先掘土、反身而掩之、</p>
<p>14盖尔上帝耶和华行于营中、以拯尔曹、付敌于尔、故营必洁、免其见有秽物、与尔相离、○</p>
<p>15仆逃主投尔、勿反于其主、</p>
<p>16于尔邑中、随其所欲而居、勿虐待之、○</p>
<p>17以色列女中不可有娼妓、男中不可有娈童、</p>
<p>18娼妓之值、犬类之价、勿入尔上帝耶和华室以酬愿、皆为其所恶也、○</p>
<p>19以金与粮、及凡生利之物、贷于同侪、勿取其利、</p>
<p>20取于外族则可、于同侪则不可、如是在尔所据之地、尔上帝耶和华必于凡尔所为、锡以福祉、○</p>
<p>21许愿于尔上帝耶和华、偿之勿迟、彼必讨之于尔、若不偿之、则为有罪、</p>
<p>22不许愿、则无罪、</p>
<p>23言出于口、则必行之、循其所许、乐输于尔上帝耶和华者、○</p>
<p>24入人之葡萄园、任意饱啖其果则可、盛之于器则不可、</p>
<p>25入人禾稼、手摘其穗则可、刈之以镰则不可、</p>

</div>
