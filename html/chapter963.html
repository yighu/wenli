
<div>
<h3>第一章</h3>
<p>1俄巴底亚所得之启示、论以东曰、我侪自耶和华得闻音信、有使者奉遣至列邦曰、其起、我侪其起、与之战、</p>
<p>2耶和华曰、我使尔在列邦中为微小、甚被藐视、</p>
<p>3尔处岩穴、居于崇高、尔心之骄欺尔、自谓谁能降我于地、</p>
<p>4尔虽高居如鹰、结巢星间、我必使尔下坠、耶和华言之矣、</p>
<p>5尔之见灭为何如乎、如贼临尔、如盗夜间至尔、其攘窃也、岂非餍其所欲而后已乎、如摘葡萄者至尔、岂不有所遗乎、</p>
<p>6以扫何被搜乎、其所藏之宝、何被索乎、</p>
<p>7与尔结盟者、咸逐尔至于边陲、与尔和好者、欺尔胜尔、食尔粮者、设机槛于尔下、尔无知识也、</p>
<p>8耶和华曰、是日、我岂不灭以东之智者、绝以扫山之哲人乎、</p>
<p>9提幔欤、尔之勇士将惊惶、致居以扫山者、悉被戮而尽绝、</p>
<p>10以尔行暴于尔昆弟雅各、必蒙羞耻、永世见绝、</p>
<p>11昔日外人掠其货财、异族入其邑门、为耶路撒冷掣签、尔立于旁、若敌中之一焉、</p>
<p>12尔昆弟遘灾之日、尔不可旁观、犹大人见灭之日、尔不可欣喜、于其遭难之日、尔不可狂言、</p>
<p>13我民遇祸之日、尔不可入其邑门、受罚之日、尔不可旁观其苦、罹害之日、尔不可攘取其财、</p>
<p>14不可立于通衢、而绝其逃脱者、于其患难之日、不可付其遗民于敌、</p>
<p>15盖耶和华之日近临万邦、尔所为者、加诸尔身、尔所行者、归于尔首、</p>
<p>16尔犹大人、在我圣山而饮、万邦亦将如是恒饮、且饮且咽、将若未尝有者、</p>
<p>17惟在锡安山、将有逃脱者、其山为圣、雅各家必得其业、</p>
<p>18雅各家为火、约瑟家为焰、以扫家为稿、必燃而毁之、以扫家靡有孑遗、耶和华言之矣、</p>
<p>19南土之人、将得以扫山、洼地之人、将得非利士地、其余将得以法莲、及撒玛利亚之田畴、便雅悯将得基列、</p>
<p>20以色列军旅之俘囚、在迦南人中者、将得其地、至于撒勒法、耶路撒冷之俘囚、在西法拉者、必得南土诸邑、</p>
<p>21将有救者、上锡安山而鞫以扫山、国则归于耶和华焉、</p>

</div>
