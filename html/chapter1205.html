
<div>
<h3>第一章</h3>
<p>1上帝及主耶稣基督之仆雅各、请十二支之散处者安、</p>
<p>2我兄弟乎、尔罹诸试、当悉以为乐、</p>
<p>3因知尔信之经验、乃致忍也、</p>
<p>4惟使忍成功、致尔完全无缺、○</p>
<p>5尔中若有缺于智者、当求上帝、彼博施于众、不责乎人、必赐之焉、</p>
<p>6但其求也、宜信而无疑、盖疑者譬之海浪、风激而荡漾、</p>
<p>7斯人勿意有获于主、</p>
<p>8贰心之人、所行无定、○</p>
<p>9兄弟之卑者、当因升高而乐、</p>
<p>10富者降卑亦然、以其如草花将逝也、</p>
<p>11盖日出风炎、则草枯花谢、秀色云亡、富者于其所为、其衰亦若是、○</p>
<p>12忍试者福矣、盖既经验、必受维生之冕、即主所许于爱己者、</p>
<p>13见试者、勿谓我为上帝所试、盖上帝不试于恶、亦不试人、</p>
<p>14凡为己欲所诱惑者、乃见试也、</p>
<p>15欲既孕、则生罪、罪既成、则产死、</p>
<p>16我所爱之兄弟乎、毋迷误、</p>
<p>17凡美善之施、纯全之赉、皆由于上、自光明之父而降、彼无变易、亦无移影、</p>
<p>18且循己旨、以真道生我侪、俾于其所造者、犹初实之果焉、○</p>
<p>19我所爱之兄弟其知之、各宜疾于听、徐于言、缓于怒、</p>
<p>20盖人之怒、非成上帝之义也、</p>
<p>21故宜去诸污秽恶慝、以谦和承所种之道、即能救尔灵者、</p>
<p>22惟宜行道、不第闻之而自欺也、</p>
<p>23盖闻道而不行者、犹人观其本来面目于镜、</p>
<p>24既观而往、遂忘其何若矣、</p>
<p>25惟察夫纯全之律、乃使人自由者、且恒于是、非闻而忘、乃遵而行者、斯人于其所为、必获福矣、</p>
<p>26人若自以为敬虔、而不扪其舌、自欺其心、其敬虔乃虚矣、</p>
<p>27夫眷顾孤寡于彼患难之间、且自守不为斯世所染者、此则于我父上帝前、为纯洁无玷之敬虔也、</p>

</div>
