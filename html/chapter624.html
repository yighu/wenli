
<div>
<h3>第六十二篇</h3>
<p>大卫之诗仿耶杜顿使伶长歌之○</p>
<p>1我心默俟上帝、我之拯救、自彼而施兮、</p>
<p>2惟彼为我磐石、为我拯救、我之高台、我不至于大震兮、</p>
<p>3尔众攻人而击之、如排欹斜之墙、将倾之壁、伊于胡底兮、</p>
<p>4彼众协谋、欲自其位推而下之、诳言是喜、口祝心诅兮、</p>
<p>5我心欤、默俟上帝、我望在彼兮、</p>
<p>6惟彼为我磐石、为我拯救、我之高台、我不至于动摇兮、</p>
<p>7我之拯救尊荣、尽在上帝、我能力之磐石、我之避所、亦在上帝兮、</p>
<p>8惟尔众民、宜时恃之、倾心其前、上帝乃我侪之避所兮、</p>
<p>9斯世之人、卑者虚无、尊者妄诞、置之于衡则起、皆轻于气兮、</p>
<p>10勿惟暴虐是恃、勿因劫夺而骄、货财增益、勿系念兮、</p>
<p>11上帝一再言之、我已闻之、能力属于上帝兮、</p>
<p>12主欤、慈惠亦属尔、尔依人所行而报之兮、</p>

</div>
