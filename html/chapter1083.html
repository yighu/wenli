
<div>
<h3>第八章</h3>
<p>1是日也、在耶路撒冷之教会、大起窘逐、使徒而外、皆散于犹太及撒玛利亚诸地、</p>
<p>2有敬虔者、葬司提反、为之拊膺大哭、</p>
<p>3扫罗残害教会、入诸家、执男女下之狱、○</p>
<p>4是以诸散者周游宣道、</p>
<p>5腓利下撒玛利亚邑、以基督宣于民、</p>
<p>6众闻之、且见其所行异迹、则同心向往之、</p>
<p>7盖多有患邪鬼者、其鬼大呼而出、瘫者跛者、亦多获愈、</p>
<p>8邑中大喜、○</p>
<p>9有西门者、素于邑行巫术、每自夸大、使撒玛利亚民惊异、</p>
<p>10自少至老皆听之、曰、此人即所谓上帝之大能也、</p>
<p>11众向往之故、为其久以巫术使之惊异也、</p>
<p>12及腓利宣上帝国之福音、与耶稣基督之名、男女遂信而受洗、</p>
<p>13西门亦信、既受洗、常偕腓利、见其所行之异迹大能、而惊异焉、○</p>
<p>14使徒在耶路撒冷、闻撒玛利亚民受上帝之道、乃遣彼得约翰就之、</p>
<p>15既至、为众祈祷、俾受圣神、</p>
<p>16盖圣神尚未临其一人、第受洗归主耶稣之名而已、</p>
<p>17于是手按之、遂受圣神、</p>
<p>18西门见使徒按手、即有圣神下赐、乃献之以金、</p>
<p>19曰、以此能予我、俾我手所按者、亦受圣神焉、</p>
<p>20彼得谓之曰、尔金与尔偕亡、因尔意上帝之赐、可以金而获也、</p>
<p>21尔于此道、无分无与、因在上帝前、尔心不正也、</p>
<p>22故宜改悔此恶、祈主、庶几尔心之念可赦、</p>
<p>23盖我见尔在胆之苦、恶之系也、</p>
<p>24西门曰、尔曹为我祈主、使尔所言、无及于我、○</p>
<p>25二人既证主道、而宣言之、则返耶路撒冷、于撒玛利亚诸村宣福音焉、○</p>
<p>26主之使谓腓利曰、起而南、往于自耶路撒冷、下迦萨之路、是乃旷野、</p>
<p>27遂起而往、遇埃提阿伯人、乃操权之宦竖、总司埃提阿伯女王干大基之库者也、曾至耶路撒冷崇拜而返、</p>
<p>28乘车读先知以赛亚书、</p>
<p>29圣神谓腓利曰、前傍此车、</p>
<p>30腓利趋就之、闻其读先知以赛亚书、曰、尔所读者、通晓否、</p>
<p>31曰、无启迪者、安能通晓乎、遂请腓利升车偕坐、</p>
<p>32所读之经云、其被牵也、如羊就屠、其不启口也、似羔对翦者而无声、</p>
<p>33彼居卑时、义鞫被废、其生见夺于地、其世将焉述之、</p>
<p>34宦者谓腓利曰、先知言此、所指何人、己乎、抑他人乎、请以示我、</p>
<p>35腓利遂启口、由此经以宣耶稣、</p>
<p>36行时、遇有水处、</p>
<p>37宦者曰、此有水、我受洗、何阻耶、</p>
<p>38命停车、腓利与宦者咸入水、遂为之施洗、</p>
<p>39自水而上、主之神忽摄腓利去、宦者不复见之、乃欣然就道、</p>
<p>40人见腓利于亚锁都、经行其地、宣福音于诸邑、以至该撒利亚、</p>

</div>
