
<div>
<h3>第二章</h3>
<p>1七月二十一日、耶和华藉先知哈该谕曰、</p>
<p>2尔其告撒拉铁子犹大方伯所罗巴伯、约撒答子大祭司约书亚、及诸遗民曰、</p>
<p>3尔中曾见此室昔时之荣者、有谁尚存、今尔视之、为何如耶、在尔目中、非若无有乎、</p>
<p>4耶和华曰、所罗巴伯欤、其强乃心、约撒答子大祭司约书亚欤、其强乃心、耶和华又曰、斯土众民欤、其强乃心、兴工操作、盖我偕尔、万军之耶和华言之矣、</p>
<p>5依尔出埃及时、我与尔约之言、我神寓于尔中、尔勿畏惧、</p>
<p>6万军之耶和华曰、再延片时、我将震动天地海陆、</p>
<p>7亦将震动万邦、万邦所愉悦者将至我必以荣光充斯室、万军之耶和华言之矣、</p>
<p>8万军之耶和华曰、银为我有、金亦我有、</p>
<p>9此室其后之荣、较前尤大、万军之耶和华言之矣、</p>
<p>10我将锡平康于斯土、万军之耶和华言之矣、○</p>
<p>11大利乌二年九月二十四日、耶和华藉先知哈该谕曰、</p>
<p>12万军之耶和华云、问法律于祭司曰、</p>
<p>13设有人以衣襟裹圣肉、其襟触饼羹酒油、及他食物、则是物成为圣乎、祭司佥曰、否、</p>
<p>14哈该曰、设有人以扪尸而蒙不洁、触此诸物、则是物成为不洁乎、祭司佥曰、必为不洁、</p>
<p>15哈该曰、耶和华云、斯民斯族于我前亦若是、其手所作之工、及所献之物、皆为不洁、</p>
<p>16请尔追思、此日以前、耶和华之殿、未叠石于石上之先、</p>
<p>17历时如是之久、人至谷堆、冀得二十、仅得其十、人至酒油、望得五十、仅得二十、</p>
<p>18耶和华曰、我以暴风毒霉大雹、击尔于尔手之工作、而尔犹不归我、</p>
<p>19请尔追思、此日以前、即自九月二十四日、立耶和华殿基时、尔其念之、</p>
<p>20仓廪尚有谷种乎、葡萄、无花果、石榴、橄榄诸树、俱未结实、自今以后、我必锡嘏于尔、○</p>
<p>21是月二十四日、耶和华复谕哈该曰、告犹大方伯所罗巴伯云、我必震动天地、</p>
<p>22倾列邦之座位、灭万民诸国之势力、覆其车与驾之者、马与乘之者、俱仆于昆弟之刃、</p>
<p>23万军之耶和华曰、我仆撒拉铁子所罗巴伯欤、我已简尔、是日我必视尔为印、万军之耶和华言之矣、</p>

</div>
