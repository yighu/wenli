
<div>
<h3>第五章</h3>
<p>1推罗王希兰素爱大卫、闻所罗门受膏、继父为王、则遣臣仆见之、</p>
<p>2所罗门亦遣人见希兰曰、</p>
<p>3昔我父大卫、因四方战鬬、待耶和华服诸敌于其足下、不能为其上帝耶和华之名建室、尔所知也、</p>
<p>4今我上帝耶和华、锡我四周绥安、无敌无殃、</p>
<p>5我决志为我上帝耶和华之名建室、应耶和华谕我父大卫之言曰、我将使尔子继尔践位、彼必为我名建室、</p>
<p>6请尔命人、为我斫香柏于利巴嫩、我仆与尔仆偕、尔言其值、我必予之、盖尔知西顿人能斫木、我中无人如之、</p>
<p>7希兰闻所罗门言、欣喜不胜、曰、今当颂美耶和华、赐大卫智慧之子、治此大国、</p>
<p>8遂遣人告所罗门曰、尔所言者、我已闻之、论及香柏松木、我必如尔所欲而为、</p>
<p>9我仆必自利巴嫩、运至海滨、编之为桴、浮海至尔所定之地、在彼解之、尔可受焉、以食物供我宫廷、则盈我愿、</p>
<p>10希兰以香柏松木予所罗门、如其所欲、</p>
<p>11所罗门以麦二万歌珥、尔油二十歌珥、供希兰之宫廷、每岁如此、</p>
<p>12希兰与所罗门和好、彼此立约、耶和华循其所许、以智慧赐所罗门、○</p>
<p>13所罗门王在以色列中、征人为役、共计三万、</p>
<p>14每月递更、遣人一万至利巴嫩、居利巴嫩一月、居家二月、亚多尼兰督之、</p>
<p>15所罗门又有七万人负荷、八万人在山凿石、</p>
<p>16此外有督工者、三千三百人、以督操作之众、</p>
<p>17王命人凿大而且贵之石、以立室基、</p>
<p>18所罗门与希兰之匠、暨迦巴勒人琢之、备具木石、以建殿宇、</p>

</div>
