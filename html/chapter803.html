
<div>
<h3>第五十章</h3>
<p>1耶和华曰、我出尔母、离书安在、我鬻尔身、债主为谁、尔之见鬻、以尔罪故、尔母见出、以尔愆故、</p>
<p>2我来无人在焉、我召无人应焉、何耶、我臂岂短、不能行赎乎、我岂无力、不能施救乎、我叱咤、则沧海涸竭、江河变为沙漠、鳞族失水、死而腥臭、</p>
<p>3我衣穹苍以晦冥、蔽之以麻布、○</p>
<p>4耶和华之仆曰主耶和华赐我以受教者之舌、能以言辅委靡之人、彼旦旦启迪我耳、使听其教、如弟子然、</p>
<p>5主耶和华启迪我耳、我未违逆、亦未退避、</p>
<p>6人杖我背、我任其杖、人拔我须、我听其拔、人辱我唾我、我不掩面、</p>
<p>7主耶和华助我、故我不致羞赧、我坚厥颜、有如坚石、自知不至愧怍也、</p>
<p>8义我者近矣、谁与我争、其偕我立、谁为我敌、其诣我前、</p>
<p>9主耶和华助我、孰罪我乎、彼众将敝如衣、蠹必食之、○</p>
<p>10尔中谁畏耶和华、而听其仆之声乎、行于幽暗、不得光明者、宜恃耶和华名、赖其上帝、</p>
<p>11凡尔燃火、自环以火炬者、其行于尔之火焰、与所燃之火炬中、尔必惨然而卧、我手使然也、</p>

</div>
