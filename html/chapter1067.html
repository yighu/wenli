
<div>
<h3>第十三章</h3>
<p>1逾越节前、耶稣知离世归父时至、既爱在世之属己者、终亦爱之、</p>
<p>2席间、魔既以卖耶稣之意、置于西门子加略人犹大之心、</p>
<p>3耶稣知父已畀万物于其手、且知其出于上帝、归于上帝、</p>
<p>4遂离席解衣、取巾自束、</p>
<p>5注水于盘、濯门徒足、以所束之巾拭之、</p>
<p>6比及西门彼得、彼得曰、主、濯我足乎、</p>
<p>7耶稣曰、我所为者、尔今不识、后则知之、</p>
<p>8彼得曰、尔终毋濯我足、曰、我不尔濯、尔则与我无与、</p>
<p>9西门彼得曰、主、不止我足、即我手与首、亦然、</p>
<p>10耶稣曰、既浴者、祇须濯足、则全洁矣、尔曹乃洁、但不尽然耳、</p>
<p>11盖耶稣知将卖己者为谁、故曰、不尽洁也、○</p>
<p>12濯毕、衣而复坐、曰、我所行者、尔知之乎、</p>
<p>13尔称我为师、为主、尔之言然、盖我是也、</p>
<p>14我为主、为师、犹濯尔足、则尔曹亦宜相濯足也、</p>
<p>15盖我以模楷示尔、使尔如我所行而行焉、</p>
<p>16我诚语汝、仆不大于主、使者不大于使之者、</p>
<p>17尔若知此而行之、则福矣、</p>
<p>18我言非概指尔众、我所选者我知之、但使经得验、同我食饼者、举踵敌我也、</p>
<p>19今事未成、我先告尔、俾及既成、可信我为基督、</p>
<p>20我诚语汝、接我所遣者、即接我、接我者、即接遣我者也、○</p>
<p>21耶稣言此、心则忧忡、证曰、我诚语汝、尔中一人将卖我矣、</p>
<p>22门徒相视、不知所言者谁、</p>
<p>23有一为耶稣所爱者、适倚其怀、</p>
<p>24西门彼得颔示之、盖谓告我侪所言者谁也、</p>
<p>25乃依耶稣胸问曰、主、谁欤、</p>
<p>26耶稣曰、我濡片食而予之者是也、遂濡片食、予西门子加略人犹大、</p>
<p>27犹大受片食后、撒但入之、耶稣语之曰、尔所为者速为之、</p>
<p>28同席者、无人知其何以言此、</p>
<p>29或意因犹大职橐、使市节筵所需、抑使济贫也、</p>
<p>30犹大受片食亟出、时已夜矣、○</p>
<p>31既出、耶稣曰、今也人子荣、上帝亦因之而荣、</p>
<p>32上帝将于己荣之、且速荣之、</p>
<p>33小子乎、我尚暂偕尔、尔将寻我、昔我语犹太人、我所往、尔不能至、今亦如是语尔也、</p>
<p>34我以新诫予尔、令尔相爱、如我爱尔、尔亦相爱也、</p>
<p>35尔若相爱、则人皆识尔为我徒也、○</p>
<p>36西门彼得曰、主何往、耶稣曰、我所往、尔今不能从、后将从之、</p>
<p>37彼得曰、主、今何不能从尔乎、我欲为尔捐生、</p>
<p>38耶稣曰、尔为我捐生乎、我诚语汝、鸡尚未鸣、尔将三言不识我矣、</p>

</div>
