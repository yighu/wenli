
<div>
<h3>第十五章</h3>
<p>1大卫于大卫城建宫室、又为上帝匮备所张幕、</p>
<p>2大卫曰、耶和华既简利未人舁上帝匮、永久奉事之、他人不可舁也、</p>
<p>3大卫集以色列众于耶路撒冷、以舁耶和华匮、至其所备之所、</p>
<p>4又集亚伦裔、及利未人、</p>
<p>5哥辖裔、族长乌列、与其昆弟百二十人、</p>
<p>6米拉利裔、族长亚帅雅、与其昆弟二百二十人、</p>
<p>7革顺裔、族长约珥、与其昆弟百三十人、</p>
<p>8以利撒反裔、族长示玛雅、与其昆弟二百人、</p>
<p>9希伯伦裔、族长以列、与其昆弟八十人、</p>
<p>10乌薛裔、族长亚米拿达、与其昆弟百十二人、</p>
<p>11大卫召祭司撒督、亚比亚他、与利未人乌列、亚帅雅、约珥、示玛雅、以列、亚米拿达、</p>
<p>12谕之曰、尔曹为利未族长、当与昆弟自洁、致可舁以色列上帝耶和华之匮、至我所备之所、</p>
<p>13尔曹初未舁之、亦未循例寻求上帝、故我上帝耶和华击我侪、</p>
<p>14祭司利未人遂自洁、欲舁以色列上帝耶和华之匮而上、</p>
<p>15利未子孙、以杠肩舁上帝匮、循摩西遵耶和华言所命、</p>
<p>16大卫告利未族长、立其昆弟讴歌者、以乐器琴瑟与钹、欣然大发其音、而扬厥声、</p>
<p>17利未人遂立约珥子希幔、与其昆弟比利家子亚萨、及其同宗米拉利裔、古沙雅子以探、</p>
<p>18其次、昆弟撒迦利雅、便、雅薛、示米拉末、耶歇、乌尼、以利押、比拿雅、玛西雅、玛他提雅、以利斐利户、弥克尼雅、阍人俄别以东、耶利、</p>
<p>19如是立讴歌者希幔、亚萨、以探、击铜钹大发其声、</p>
<p>20撒迦利雅、雅薛、示米拉末、耶歇、乌尼、以利押、玛西雅、比拿雅鼓瑟、其声清以细、</p>
<p>21玛他提雅、以利斐利户、弥克尼雅、俄别以东、耶利、亚撒西雅鸣琴、其声洪而缓、为始作者、</p>
<p>22利未族长基拿尼雅、为讴歌之长、训讴歌之人、以其擅此技也、</p>
<p>23比利家以利加拿为阍、以守匮、</p>
<p>24祭司示巴尼、约沙法、拿坦业、亚玛赛、撒迦利雅、比拿亚、以利以谢、在上帝匮前吹角、俄别以东耶希亚为阍、以守匮、</p>
<p>25于是大卫与以色列长老、及千夫长、欢然往舁耶和华之约匮、自俄别以东家而上、</p>
<p>26因上帝助舁耶和华约匮之利未人、则献牡犊七、牡羊七为祭、</p>
<p>27大卫与舁匮之利未人、及讴歌长基拿尼雅、暨众讴歌者、皆衣细枲长服、大卫又衣枲圣衣、</p>
<p>28以色列众欢呼、吹角吹箛、击钹鼓瑟、鸣琴奏乐、舁耶和华约匮而上、</p>
<p>29耶和华约匮入大卫城时、扫罗女米甲自牖而窥、见大卫王踊跃舞蹈、中心鄙夷之、</p>

</div>
