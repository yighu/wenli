
<div>
<h3>第二章</h3>
<p>1耶和华欲以旋风、接以利亚升天时、以利亚偕以利沙、由吉甲而往、</p>
<p>2以利亚谓以利沙曰、耶和华遣我至伯特利、请尔待此、以利沙曰、我指维生之耶和华、及尔生命而誓、我不离尔、于是二人下伯特利、</p>
<p>3居伯特利之先知徒、出迓以利沙曰、耶和华今日将接尔师、与尔相离、尔知之乎、曰、我知之、尔其缄默、</p>
<p>4以利亚谓以利沙曰、耶和华遣我至耶利哥、请尔待此、曰、我指维生之耶和华、及尔生命而誓、我不离尔、于是二人至耶利哥、</p>
<p>5居耶利哥之先知徒、诣以利沙曰、耶和华今日将接尔师、与尔相离、尔知之乎、曰、我知之、尔其缄默、</p>
<p>6以利亚谓之曰、耶和华遣我至约但、请尔待此、曰、我指维生之耶和华、及尔生命而誓、我不离尔、于是二人前往、</p>
<p>7先知徒五十人、往而遥立、与之相对、二人立于约但河滨、</p>
<p>8以利亚卷其外衣击水、水分左右、二人履陆而过、</p>
<p>9既过、以利亚谓以利沙曰、我未被接离尔之先、尔欲我为尔何为、则求之、以利沙曰、求使感尔之神、临我维倍、</p>
<p>10曰、尔所求者、难矣哉、虽然、我被接离尔之时、尔若见我、则必得之、否则不得、</p>
<p>11二人且行且语、忽有火车火马间之、以利亚乘旋风升天、</p>
<p>12以利沙见而呼曰、我父欤、我父欤、以色列之车骑也、后不复见、遂取己衣、裂之为二、</p>
<p>13又拾以利亚所坠之衣、返而立于约但河滨、</p>
<p>14以其衣击水曰、以利亚之上帝耶和华安在、水既见击、亦分左右、以利沙过焉、</p>
<p>15居耶利哥之先知徒望见之、则曰、以利亚之神临以利沙矣、遂来迎之、伏于其前、</p>
<p>16谓之曰、尔仆有壮士五十在此、请尔容其往寻尔师、或耶和华之神取而投之某山某谷、曰、勿遣之、</p>
<p>17彼众促之、致其愧怍、则曰、可遣之、遂遣五十人寻之、三日不遇、</p>
<p>18以利沙俟于耶利哥、被遣者返、以利沙曰、我岂未告尔勿往乎、○</p>
<p>19邑民谓以利沙曰、试观此邑、地势佳美、我主所见也、惟其水恶劣、土产不稔而陨、</p>
<p>20曰、取新盂盛盐予我、遂取而予之、</p>
<p>21以利沙出至水泉、投盐其中、曰、耶和华云、我治此水、自兹以往、不复令人死、不使土产不稔而陨、</p>
<p>22其水即佳、至于今日、如以利沙所言、○</p>
<p>23以利沙由此上伯特利、行于途间、有童子自邑出、戏之曰、头童者其上欤、头童者其上欤、</p>
<p>24以利沙回顾、奉耶和华名诅之、遂有牝熊二、自林中出、裂童子四十二、</p>
<p>25以利沙自此往迦密山、由彼返撒玛利亚、</p>

</div>
