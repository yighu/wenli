
<div>
<h3>第十九章</h3>
<p>1厥后、亚扪族王拿辖没、其子嗣位、</p>
<p>2大卫曰、昔哈嫩父拿辖施仁慈于我、今我将施仁慈于其子哈嫩、遂遣使往、唁其丧父、大卫仆至亚扪族地、见哈嫩以唁之、</p>
<p>3亚扪族之牧伯谓哈嫩曰、大卫遣唁者诣尔、尔意大卫果敬尔父乎、其仆诣尔、讵非窥察此地、而灭之耶、</p>
<p>4哈嫩遂执大卫仆、薙其须、中断其衣至臀、而遣之归、</p>
<p>5其人深以为耻、或以所待告大卫、乃遣人迎之曰、可居耶利哥、俟须长而后归、</p>
<p>6亚扪人知己为大卫所恶、哈嫩与亚扪人、遂以银一千他连得、由米所波大米、亚兰玛迦、琐巴、雇战车、募骑兵、</p>
<p>7得战车三万二千乘、及玛迦王与其民众咸至、建营于米底巴前、亚扪人亦自其诸邑、会集以战、</p>
<p>8大卫闻之、则遣约押率勇士全军、</p>
<p>9亚扪族出、列陈于邑门、偕来之王、别列于野、</p>
<p>10约押见其前后列陈、则简以色列之精兵、陈列行伍、以御亚兰人、</p>
<p>11以余军付弟亚比筛、陈列行伍、以御亚扪族、</p>
<p>12曰、如亚兰人强于我、尔则助我、如亚扪人强于尔、我则助尔、</p>
<p>13宜强乃志、尔我当为我民、及我上帝邑、为大丈夫、愿耶和华成其所欲、</p>
<p>14约押与所偕之民、进与亚兰人战、亚兰人遁于其前、</p>
<p>15亚扪族见亚兰人遁、亦遁于其弟亚比筛前、而入于邑、约押遂返耶路撒冷、○</p>
<p>16亚兰人见己为以色列所败、则遣使招河外之亚兰人出、哈大利谢之军长朔法率之、</p>
<p>17或告大卫、遂集以色列众、济约但遇敌、列陈而攻之、亚兰人则与之战、</p>
<p>18亚兰人遁于以色列众前、大卫戮其战车七千乘之卒、步卒四万、杀其军长朔法、</p>
<p>19哈大利谢臣仆见其为以色列所败、遂与大卫修好、而服事之、嗣后亚兰人不复助亚扪族、</p>

</div>
