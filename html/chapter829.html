
<div>
<h3>第十章</h3>
<p>1以色列家欤、其听耶和华谕尔之言、</p>
<p>2耶和华曰、勿习异邦之俗、勿惧天象之兆、斯乃列邦所惧也、</p>
<p>3列邦之例虚伪、有人由林伐木、匠人以斧制之、</p>
<p>4以银与金饰之、以锤与钉钉之、使不动摇、</p>
<p>5依棕树之形旋之、彼不能言、亦不能行、须人舁之、不能作恶、无能行善、尔勿畏之、</p>
<p>6耶和华欤、无如尔者、惟尔为大、尔名大有能力、</p>
<p>7万国之王欤、孰不宜寅畏尔、此为尔所应得、列邦智者显厥尊荣、无如尔者、</p>
<p>8彼皆冥顽无知、偶像之道、惟木而已、</p>
<p>9有银运自他施、捣之成片、有金至自乌法、金匠制之、有蓝紫之布为衣、悉属巧工所制、</p>
<p>10惟耶和华诚为上帝、乃维生之上帝、永久之王、震怒则大地颤动、发忿则列国莫当、○</p>
<p>11宜告之曰、非造天地之神、必灭于地上、亡于天下、</p>
<p>12耶和华以其能力创造大地、以其智慧奠定寰宇、以其明哲展布诸天、</p>
<p>13彼发厥声、则穹苍之水鸣动、地极之云上腾、电随雨作、风自库出、</p>
<p>14人皆冥顽无知、金匠因其雕像而羞惭、所铸之像、乃为虚伪、内无气息、</p>
<p>15悉属虚无、惑人之工、谴责之际、俱必灭亡、</p>
<p>16雅各之业非若是、彼造万物、以色列为其嗣业之族、万军之耶和华、乃其名也、○</p>
<p>17尔处困者欤、收拾行囊、离乎斯土、</p>
<p>18盖耶和华曰、我于此时、必掷斯土居民、以困苦之、俾其觉悟、○</p>
<p>19民曰祸哉我也、我受残害、我受重伤、我曰、是诚我忧、我必承之、</p>
<p>20我幕毁、厥绳断、我之子女离我无存、无人为我张幕立帷、</p>
<p>21民牧冥顽、未寻求耶和华、故作事不智、其群四散、</p>
<p>22风声传至、大乱来自北方、将使犹大诸邑荒芜、为野犬之居所、</p>
<p>23耶和华欤、我知人之道途不由己、人行于世、不能自定其步履、</p>
<p>24耶和华欤、从宽责我、毋加震怒、免我归于乌有、</p>
<p>25其倾尔怒于不识尔之异邦、及不吁尔名之诸族、盖彼吞噬雅各、而歼灭之、令其居所荒芜、</p>

</div>
