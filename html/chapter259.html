
<div>
<h3>第二十二章</h3>
<p>1尔见昆弟之牛羊、迷于歧路、勿佯为不见、必反之于昆弟、</p>
<p>2如昆弟离尔远、或不相识、则牵之归、留于尔家、待其求之、然后反之、</p>
<p>3其驴其衣、凡昆弟所失之物、为尔所得、俱必如是反之、勿佯为不见、</p>
<p>4尔见昆弟之牛驴、踬于途间、勿佯为不见、必助其主起之、○</p>
<p>5女勿衣男衣、男勿衣女衣、凡行此者、乃尔上帝耶和华所恶也、○</p>
<p>6途间如遇鸟巢、在树在地、有雏有卵、母鸟伏之、不可母子兼取、</p>
<p>7必纵其母、惟取其雏、则可纳福、且以延年、○</p>
<p>8尔建新室、其顶必环以堞、免人堕落、流血之罪、归于尔家、</p>
<p>9葡萄园中、勿播二种、若然、则种之所产、园之所出、俱为圣物、○</p>
<p>10勿以牛驴并耕、</p>
<p>11勿衣麻毛杂织之衣、○</p>
<p>12所披之衣、当于四周、缘之以?、○</p>
<p>13人若娶妻、同室后而恶之、</p>
<p>14谤以恶事、加以恶名、曰、我娶此女、与之同室、见非童贞、</p>
<p>15女之父母、必携童贞之据、至邑门长老前、</p>
<p>16其父告曰、我以女适此人、而为其所恶、</p>
<p>17谤以恶事、谓非童贞、然我女诚童贞、确据在此、遂展其布于长老前、</p>
<p>18长老必执其人而责之、</p>
<p>19罚金一百、予女之父、因加恶名于以色列处女故也、使女仍为其妻、毕生不休、</p>
<p>20如所告属实、童贞无据、</p>
<p>21乃行不端于以色列中、在父家为妓、则必携女至父家门、邑人以石击之致死、以除恶于尔中、○</p>
<p>22人与有夫之妇同寝、为人所见、则奸夫淫妇俱致之死、以除恶于以色列中、</p>
<p>23处女受聘于人、而他人遇于邑中、与之苟合、</p>
<p>24其女既在邑中、而不呼号、其男玷辱他人之妻、则必携至邑门、俱以石击毙之、以除恶于尔中、</p>
<p>25人遇受聘之女在田、强之苟合、则独杀淫女之人、</p>
<p>26 27女无当死之罪、不可惩之、人遇女于田、女呼号而无救、其事与攻杀邻里同、</p>
<p>28人遇未聘之女、强之苟合、为人所见、</p>
<p>29则淫女之人、必以金五十、予女之父、既辱是女、必娶为妻、毕生不休、○</p>
<p>30勿烝父之继室、勿辱父、</p>

</div>
