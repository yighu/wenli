
<div>
<h3>第十一章</h3>
<p>1以色列众集于希伯仑、见大卫曰、我为尔之骨肉、</p>
<p>2昔扫罗为王时、尔率以色列人出入、尔上帝耶和华谓尔曰、尔必为我民之牧、我民以色列之君、</p>
<p>3以色列长老、咸至希伯仑见王、大卫在希伯仑、于耶和华前、与之立约、遂膏大卫、为以色列王、循耶和华藉撒母耳所言、</p>
<p>4大卫与以色列众至耶路撒冷、即耶布斯、时、耶布斯土人居彼、</p>
<p>5耶布斯人谓大卫曰、尔必不得入此、然大卫取锡安之保障、即大卫城、</p>
<p>6大卫曰、先攻耶布斯人者、必为首为长、洗鲁雅子约押先上、遂为首、</p>
<p>7大卫居其保障、故称曰大卫城、</p>
<p>8大卫自米罗起、四周筑城、其余乃约押修葺、</p>
<p>9大卫日渐昌大、万军之耶和华偕之也、○</p>
<p>10从大卫之勇士、为首者有力于其国、与以色列众立之为王、循耶和华谕以色列之命、</p>
<p>11其人如左、哈革摩尼人雅朔班、为诸将之首、一时挥戈击毙三百人、</p>
<p>12其次为亚合人、朵多子以利亚撒、为三勇士之一、</p>
<p>13彼与大卫在巴斯达闵、非利士人咸集以战、在彼有田、满种麰麦、民遁于非利士人前、</p>
<p>14彼立于田间、以护其地、杀非利士人、耶和华拯之、使获大胜、</p>
<p>15三十首领中、有三人下至山岩、入亚杜兰穴、以觐大卫、非利士军建营于利乏音谷、</p>
<p>16时、大卫在保障、非利士汛在伯利恒、</p>
<p>17大卫歆羡曰、深愿有人由伯利恒门侧之井、汲水以饮我、</p>
<p>18三人冲过非利士军、由伯利恒门侧之井汲水、携诣大卫、大卫不饮、乃灌之于耶和华前、</p>
<p>19曰、愿我上帝禁我行此、我岂饮冒死者之血乎、盖彼舍命取之、故不饮、三勇士所为若此、</p>
<p>20其中约押弟雅比筛为首、尝挥戈击毙三百人、遂在三人中得名誉、</p>
<p>21彼在三人中为尊、故为其魁、惟不得与首三人同列、</p>
<p>22又有甲薛勇士耶何耶大子比拿雅、大有作为、杀摩押人亚利伊勒二子、又当雨雪时、下阱击狮、</p>
<p>23又杀埃及伟人、其人身长五肘、其手执戈、大如织器之梁、比拿雅执杖往迎、夺其戈而杀之、</p>
<p>24比拿雅所为如是、遂在三勇士中得名誉、</p>
<p>25彼较三十首领为尊、惟不及前三人、大卫立之为侍卫长、○</p>
<p>26军中之勇士、即约押弟亚撒黑、伯利恒人朵多子伊勒哈难、</p>
<p>27哈律人沙玛、比伦人希利斯、</p>
<p>28提哥亚人益吉子以拉、亚拿突人亚比以谢、</p>
<p>29户沙人西比该、亚合人以来、</p>
<p>30尼陀法人玛哈莱、尼陀法人巴拿子希立、</p>
<p>31便雅悯族、基比亚人利拜子以太、比拉顿人比拿雅、</p>
<p>32迦实溪人户莱、亚拉巴人亚比、</p>
<p>33巴路米人押斯玛弗、沙勒本人以利雅哈巴、</p>
<p>34基孙人哈深诸子、哈拉人沙基子约拿单、</p>
<p>35哈拉人沙甲子亚希暗、吾珥子以利法勒、</p>
<p>36米基拉人希弗、比伦人亚希雅、</p>
<p>37迦密人希斯罗、伊斯拜的儿子拿莱、</p>
<p>38拿单弟约珥、哈基利子弥伯哈、</p>
<p>39亚扪人洗勒、比录人拿哈莱、为洗鲁雅子约押执兵之士、</p>
<p>40以帖人以拉、及迦立、</p>
<p>41赫人乌利亚、亚莱子撒拔、</p>
<p>42流便人示撒子亚第拿、为流便族长、与从者三十人、</p>
<p>43又有玛迦子哈难、弥特尼人约沙法、</p>
<p>44亚施他拉人乌西亚、亚罗珥人何坦子沙玛、耶利、</p>
<p>45申利子耶叠、与其弟提洗人约哈、</p>
<p>46玛哈未人以利业、伊利拿安子耶利拜、约沙未雅、摩押人伊特玛、</p>
<p>47以利业、俄备得、并米琐八人雅西业、</p>

</div>
