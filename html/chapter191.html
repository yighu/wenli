
<div>
<h3>第十七章</h3>
<p>1耶和华谕摩西曰、</p>
<p>2告亚伦及其子、与以色列众云、耶和华有命、</p>
<p>3以色列族凡宰牛羊与羔、无论营内营外、</p>
<p>4不携至会幕门、献于耶和华、在其幕前者、必以流血之罪归之、绝于民中、</p>
<p>5用使以色列族宰牲于野、嗣后携至会幕门、付诸祭司、献于耶和华、为酬恩之祭、</p>
<p>6在会幕门前、耶和华之坛、祭司必洒血其上、焚脂以为馨香、奉于耶和华、</p>
<p>7勿复徇欲、祭牡山羊状之鬼神、著为永例、历世弗替、○</p>
<p>8当告之曰、凡以色列族、及旅于其中者、或献燔祭、或献他祭、</p>
<p>9不携至会幕门、奉于耶和华者、必绝于民中、○</p>
<p>10凡以色列族、及旅于其中者、苟食血、我必敌之、绝于民中、</p>
<p>11生物之命在血、我赐尔洒之于坛、以赎尔命、盖以血赎罪、因生命在焉、</p>
<p>12故谕以色列族云、凡尔有众、及旅于尔中者、俱毋食血、○</p>
<p>13凡以色列族、及旅于其中者、如猎取可食之禽兽、必倾其血、掩之以土、</p>
<p>14盖诸生物、其血与命为一、故谕以色列族云、凡生物之血毋食、因生物之命在血、食之者必见绝、</p>
<p>15无论宗族宾旅、食自毙、或为兽所裂之物、必蒙不洁、当浣衣濯身、迨夕乃免、</p>
<p>16若不浣衣濯身、必负其罪、</p>

</div>
