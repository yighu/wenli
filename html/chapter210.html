
<div>
<h3>第九章</h3>
<p>1出埃及二年正月、耶和华于西乃野、谕摩西曰、</p>
<p>2届期、以色列族当守逾越节、</p>
<p>3月之十四日薄暮、遵典章律例、而守节期、</p>
<p>4摩西遂告以色列族守逾越节、</p>
<p>5正月十四日薄暮、以色列族在西乃野、守逾越节、循耶和华所谕摩西之命、○</p>
<p>6有人缘尸蒙污、不得于是日守逾越节、至摩西亚伦前、</p>
<p>7曰、吾侪缘尸蒙污、届期奚禁我与以色列族、同献礼物于耶和华、</p>
<p>8摩西曰、姑待此、我将听耶和华何以谕尔、○</p>
<p>9耶和华谕摩西曰、</p>
<p>10告以色列族云、凡尔曹及后裔、若缘尸蒙污、或行远道、亦当守逾越节、以奉事耶和华、</p>
<p>11二月十四日薄暮守之、食羔、及无酵饼、与苦菜、</p>
<p>12勿留其余于明晨、勿折其骨、悉遵逾越节例而守之、</p>
<p>13如人未蒙不洁、未行远道、而弗守逾越节者、必绝于民中、因届期不献礼物于耶和华、必负其罪、</p>
<p>14如外人旅于尔中、欲守逾越节、以奉事耶和华、必循典章律例而守之、宾旅宗族、俱为一例、○</p>
<p>15张法幕之日、有云覆之、自夕达旦、幕上明耀如火、</p>
<p>16恒久如斯、云覆厥幕、夜间其状若火、</p>
<p>17云升离幕、以色列族启行、云止之所、以色列族建营、</p>
<p>18以色列族启行建营、俱循耶和华命、云覆幕时、民则处营、</p>
<p>19云止于幕、历日既久、则以色列族遵耶和华命、而不启行、</p>
<p>20云止于幕、为日无几、则处营、或启行、俱循耶和华命、</p>
<p>21有时云止、自夕达旦、诘朝而升、民则启行、有时云止、历一昼夜而升、民则启行、</p>
<p>22云止于幕、或两日、或一月、或一年、以色列族则处于营、而不前往、以待云升、然后启行、</p>
<p>23建营启行、俱循耶和华命、悉遵耶和华所谕摩西之命而行、</p>
<p>↑返回页首</p>

</div>
