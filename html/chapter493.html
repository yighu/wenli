
<div>
<h3>第六章</h3>
<p>1大利乌王降诏、使稽典籍之库、在巴比伦藏珍之所、</p>
<p>2于玛代州、亚马他宫得籍、</p>
<p>3上载古列王元年降诏曰、耶路撒冷上帝之室、当建筑之、以为献祭之所、使基巩固、其室高六十肘宽六十肘、</p>
<p>4用大石三层、新木一层、所费取诸王库、</p>
<p>5上帝室中金银器皿、昔尼布甲尼撒自耶路撒冷之殿所取、运至巴比伦者、可复还之、携至耶路撒冷之殿、置诸上帝室、各归其所、</p>
<p>6爰命河西方伯达乃、及示他波斯乃、与其同侪、河西亚法萨迦人、宜远其所、</p>
<p>7建上帝室之工、尔勿阻之、任犹大方伯、及犹大长老、建上帝室于其地、</p>
<p>8复谕尔所当行于犹大长老、以建上帝室、速由河西国税中、予之经费、免其工作迟滞、</p>
<p>9彼所需牡犊、牡绵羊、绵羊羔、为燔祭、奉于天上上帝、以及麦盐酒油、俱依耶路撒冷祭司所言、日给不绝、</p>
<p>10俾献馨香之祭、奉于天上上帝、为王及王众子之寿祈祷、</p>
<p>11我已降诏、有人易之、则取其室之梁、而举其人悬之于上、俾其室为粪场、</p>
<p>12或君或民、欲废斯命、毁此耶路撒冷上帝之室、即彼寄名之所、愿上帝倾覆之、我大利乌降此诏旨、速行勿缓、○</p>
<p>13大利乌王既降诏旨、河西方伯达乃、及示他波斯乃、与其同侪、急遵行之、</p>
<p>14犹大长老、因先知哈该、及易多孙撒迦利雅之预言、建造顺遂、遵以色列上帝之命、及古列、大利乌、与波斯王亚达薛西之谕、完竣厥工、</p>
<p>15大利乌王六年、亚达月三日、此室告成、</p>
<p>16以色列族、祭司利未人、俘囚之遗民、欢然而行奉献上帝室之礼、</p>
<p>17行此礼、献牡犊一百、牡绵羊二百、绵羊羔四百、又为以色列众、献牡山羊十二、如其支派之数、以为赎罪之祭、</p>
<p>18俾祭司循其班列、利未人循其班次、供上帝役事在耶路撒冷、遵摩西之书所载、○</p>
<p>19正月十四日、俘囚之众守逾越节、</p>
<p>20祭司利未人同心自洁、无不成洁、为己与俘囚之众、及其同宗祭司、宰逾越节羔、</p>
<p>21凡自俘囚而归之以色列人、及自为区别、去斯土异族之污、寻求以色列之上帝耶和华者、俱食之、</p>
<p>22且欣然守除酵节、历有七日、盖耶和华俾其喜乐、亦转亚述王心、使眷顾之、助成以色列上帝室之工、</p>

</div>
